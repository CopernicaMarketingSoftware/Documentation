Samen met de Universiteit van Amsterdam (UvA) werkt Copernica momenteel
aan het analyseren en verbeteren van de bounce-afhandeling door de
software. Twee groepen van vijf studenten Artificial Intelligence (AI)
bekijken de mogelijkheid om meer informatie uit bounces te halen. Voor
gebruikers van Copernica zou dit betekenen dat zij in de toekomst de
kwaliteit van hun verzendlijst en database beter kunnen waarborgen.

[Bounce-berichten](https://www.copernica.com/nl/blog/het-verschil-tussen-hard-bounce-en-soft-bounces "Wat zijn bounce-berichten?")
zijn foutmeldingen die optreden tijdens een verzending omdat een
e-mailing niet bij de ontvanger aankomt. Omdat een niet-bestaand
e-mailadres is gebruikt bijvoorbeeld, omdat een mailbox vol zit of
misschien is de ontvangende mailserver tijdelijk onbereikbaar.

Standaardcodes
--------------

Als een e-mailprovider een bounce-bericht terugstuurt, maakt het daarin
meestal gebruik van
[standaard-SMTP-reply-codes](http://www.mailerq.com/documentation/smtp-reply-codes "Standard SMTP reply codes").
554, om er maar een te noemen, betekent bijvoorbeeld dat een ontvangende
server de verbinding niet accepteert. Bij een 550-code geeft de
ontvangende partij aan dat een mailbox niet (meer) bestaat.

Maar soms wijken ISP’s af van deze standaardcodes. Of voegen ze er een
opmerking aan toe. In dat geval is het veel moeilijker om de gegevens in
het bounce-bericht op de juiste manier automatisch te interpreteren. Ook
worden out-of-office-berichten soms verstuurd als bounce, waardoor het
lijkt alsof een mailbox niet meer bestaat. Terwijl iemand in
werkelijkheid gewoon op vakantie is.

Afwezigheidsberichten
---------------------

Twee groepen van vijf AI-studenten van UvA analyseren daarom momenteel
de bounce-berichten die binnenkomen bij Copernica na het verzenden van
e-mailings. Daarbij kijken zij naar manieren om de automatische
afhandeling van deze berichten te verbeteren.

Als in een automatisch afwezigheidsbericht bijvoorbeeld staat dat iemand
een sabbatical neemt van drie maanden, is dat nuttige informatie voor
een e-mailmarketeer. Want waarom zou je die persoon nog e-mails
versturen als hij ze een tijd toch niet opent? Dan is het beter om
iemand pas weer te mailen als hij na drie maanden weer terug is.

Afwijkende codes
----------------

Daarnaast kijken de studenten naar de mogelijkheid om informatie in
bounce-berichten met afwijkende codes automatisch te analyseren. Zoals
gezegd betekent een 554-code dat een ontvangende server een verbinding
weigert, maar het is mogelijk dat een provider hier een afwijkende code
als 550 voor hanteert.

Hierdoor kan het dus voorkomen dat Copernica deze bounce afhandelt als
een definitieve, terwijl het ook een probleem van tijdelijke aard kan
zijn. Door kunstmatige intelligentie toe te passen, kan echter wellicht
automatisch de juiste betekenis aan een bounce worden toegekend.

Voordelen Copernica-gebruikers
------------------------------

Voor gebruikers van de software biedt het verbeteren van de manier
waarop Copernica bounces afhandelt verschillende voordelen met
betrekking tot hun
[e-mailreputatie](https://www.copernica.com/nl/blog/e-mailreputatie-hoe-bouw-je-dit-op "Wat is e-mailreputatie?"):

-   Nog betere [kwaliteit van de
    verzendlijst](https://www.copernica.com/nl/blog/vier-tips-om-je-verzendlijst-op-te-schonen "Vier tips voor het opschonen van je verzendlijst").
    Omdat bounces beter worden geïnterpreteerd, kunnen adressen die
    bounces opleveren sneller van de verzendlijst worden gehaald.
    Bovendien voorkomen we hier wellicht mee dat automatische
    afwezigheidsberichten bij vakantie worden geïnterpreteerd als een
    definitieve bounce.
-   Hogere [open
    rates](https://www.copernica.com/nl/blog/de-open-rates-van-je-e-mails-verhogen-wees-relevant "De open rates van je e-mails verhogen? Wees relevant!").
    Doordat mailboxes die nog wel bestaan - maar niet meer actief zijn -
    van de verzendlijst kunnen worden gehaald, daalt het aantal
    ongeopende e-mails.

