Hieronder lees je de algemene voorwaarden van Copernica Marketing
Software.

**Artikel 1 Definities**
:   In deze Algemene Voorwaarden worden de volgende definities
    gehanteerd, zowel in enkelvoud als meervoud.
**1.1**
:   Algemene Voorwaarden: de onderhavige algemene voorwaarden, ongeacht
    de vorm waarin deze kenbaar worden gemaakt (op papier of
    elektronisch, bijvoorbeeld via de Copernica website of op CD-ROM).
**1.2**
:   Opdrachtgever: de partij aan wie het aanbod van Copernica BV is
    gericht, met wie Copernica BV de overeenkomst heeft gesloten of ten
    behoeve van wie de rechtshandeling is/wordt verricht, op grond
    waarvan Producten of Diensten aan deze partij worden geleverd.
**1.3**
:   Producten: alle roerende zaken die voorwerp zijn van enige
    aanbieding, offerte, overeenkomst of andere rechtshandeling in de
    relatie tussen Copernica BV en Opdrachtgever.
**1.4**
:   Diensten: alle werkzaamheden en andere activiteiten die voorwerp
    zijn van enige aanbieding, offerte, overeenkomst of andere
    rechtshandeling in de relatie tussen Copernica BV en Opdrachtgever.

**Artikel 2 Toepasselijkheid Algemene Voorwaarden**\
**2.1**
:   De Algemene Voorwaarden zijn van toepassing op en maken deel uit van
    alle aanbiedingen, offertes, overeenkomsten en andere
    rechtshandelingen, ongeacht of deze mondeling, schriftelijk,
    elektronisch of in enige andere vorm zijn gedaan, betreffende
    levering door Copernica BV, van Producten en/of Diensten aan of ten
    behoeve van Opdrachtgever.
**2.2**
:   De Algemene Voorwaarden zijn eveneens van toepassing op Producten
    en/of Diensten die Copernica BV geheel of ten dele van derden heeft
    betrokken en, al dan niet bewerkt, aan Opdrachtgever doorlevert,
    alsmede op Producten en/of Diensten die ter uitvoering van de
    aanbieding, offerte, overeenkomst of andere rechtshandeling in
    opdracht van Copernica BV door een derde aan Opdrachtgever worden
    geleverd.
**2.3**
:   Afwijkingen van de Algemene Voorwaarden zijn slechts geldig indien
    deze uitdrukkelijk schriftelijk door Copernica BV en Opdrachtgever
    zijn overeengekomen.
**2.4**
:   Copernica BV wijst uitdrukkelijk de toepasselijkheid van eventuele
    algemene (inkoop)voorwaarden van Opdrachtgever van de hand.
**2.5**
:   Indien en voorzover enige bepaling van de Algemene Voorwaarden
    nietig wordt verklaard of vernietigd wordt, zullen de overige
    bepalingen van de Algemene Voorwaarden onverminderd van kracht
    blijven.

**Artikel 3 Aanbieding, offerte en overeenkomst**\
**3.1**
:   Alle aanbiedingen van Copernica BV zijn vrijblijvend, tenzij
    nadrukkelijk schriftelijk anders is vermeld.
**3.2**
:   Offertes van Copernica BV zijn geldig voor de in de offerte
    aangegeven termijn. Indien er geen termijn is aangegeven, is de
    offerte geldig tot 2 (twee) weken na de datum waarop de offerte is
    uitgebracht.
**3.3**
:   Overeenkomsten komen tot stand doordat Copernica BV de door
    Opdrachtgever verstrekte opdracht aanvaardt, dan wel op het moment
    dat Copernica tot de uitvoering van een opdracht overgaat.

**Artikel 4 Prijzen en tarieven, meerwerk**\
**4.1**
:   Alle door Copernica BV vermelde prijzen en tarieven gelden in
    euro's, tenzij uitdrukkelijk schriftelijk anders is vermeld.
**4.2**
:   Alle door Copernica BV vermelde prijzen en tarieven zijn exclusief
    omzetbelasting (BTW) en enige andere van overheidswege opgelegde
    heffingen, alsmede exclusief transport- en afleveringskosten of
    reis- en verblijfskosten, tenzij uitdrukkelijk schriftelijk anders
    is vermeld.
**4.3**
:   Copernica BV is te allen tijde gerechtigd haar prijzen en tarieven
    aan te passen. Tenzij schriftelijk uitdrukkelijk is overeengekomen
    dat prijzen en tarieven voor een bepaalde periode gelden, gaan de
    aangekondigde prijswijzigingen ten aanzien van de levering van
    Producten en/of Diensten 2 (twee) maanden na de aankondiging daarvan
    in.
**4.4**
:   Indien Opdrachtgever niet akkoord gaat met een door Copernica BV
    aangekondigde wijziging van prijzen en/of tarieven heeft
    Opdrachtgever het recht om binnen 8 (acht) dagen na de aangekondigde
    wijziging de overeenkomst met Copernica BV schriftelijk op te zeggen
    tegen de datum waarop de betreffende wijziging ingaat.
**4.5**
:   Indien in overleg met Opdrachtgever wordt afgeweken van de
    oorspronkelijke overeenkomst tussen Copernica BV en Opdrachtgever,
    zullen de daaruit voortvloeiende kosten voor meerwerk tegen de
    prijzen en/of tarieven die gelden op het moment van uitvoering aan
    Opdrachtgever in rekening worden gebracht.

**Artikel 5 Betaling**\
**5.1**
:   Opdrachtgever dient de facturen van Copernica BV te betalen binnen
    de op de betreffende factuur vermelde betalingstermijn. Indien op
    een factuur geen betalingstermijn is aangegeven, geldt een
    betalingstermijn van 14 (veertien) dagen.
**5.2**
:   Enig beroep door Opdrachtgever op opschorting, verrekening of aftrek
    is niet toegestaan.
**5.3**
:   Copernica BV is te allen tijde gerechtigd om terzake van de levering
    van Producten en/of Diensten (gedeeltelijke) vooruitbetaling te
    verlangen, bijvoorbeeld door middel van een aan Copernica BV
    verstrekte machtiging tot automatische incasso, en de levering op te
    schorten totdat de vooruitbetaling is ontvangen. Voorts is Copernica
    BV gerechtigd om zekerheid voor betaling te ontvangen in een naar
    keuze van Copernica BV aan te geven vorm, bijvoorbeeld een
    bankgarantie. Copernica BV zal in zodanig geval de Producten en/of
    Diensten pas leveren nadat de gewenste zekerheid is verkregen.
**5.4**
:   Indien Opdrachtgever enige factuur van Copernica BV niet binnen de
    betalingstermijn voldoet, is Opdrachtgever automatisch in verzuim,
    zonder dat enige ingebrekestelling of sommatie nodig is. Copernica
    BV heeft het recht om in een dergelijk geval zonder nadere
    aankondiging de wettelijke rente over het openstaande bedrag in
    rekening te brengen.
**5.5**
:   Indien Opdrachtgever na ingebrekestelling nalatig blijft het
    verschuldigde bedrag, vermeerderd met de wettelijke rente, te
    voldoen, kan Copernica BV de vordering ter incasso uit handen geven.
    Opdrachtgever is in dat geval naast betaling van de hoofdsom en
    daarover verschuldigde wettelijke rente gehouden tot de vergoeding
    van alle buitengerechtelijke en eventueel gerechtelijke kosten,
    uitdrukkelijk naast de eventueel in rechte vastgestelde kosten. De
    hoogte van deze kosten bedraagt minimaal 15% van de hoofdsom.
**5.6**
:   Indien Opdrachtgever na ingebrekestelling nalatig blijft het
    verschuldigde bedrag, vermeerderd met de wettelijke rente, te
    voldoen, kan Copernica BV de levering van de Producten en/of
    Diensten en/of de toegang tot de geleverde Producten en of Diensten
    opschorten. De betalingsverplichting blijft bestaan.

**Artikel 6 Levering, risico en eigendomsvoorbehoud**\
**6.1**
:   Opgegeven termijnen voor de levering door Copernica BV van Producten
    en/of Diensten dienen slechts als richtlijn en zijn dus nimmer
    fataal, tenzij uitdrukkelijk schriftelijk anders is overeengekomen.
**6.2**
:   Het risico van verlies of beschadiging van de Producten die voorwerp
    zijn van de overeenkomst tussen Copernica BV en Opdrachtgever gaat
    over op Opdrachtgever op het moment waarop de betreffende Producten
    in de feitelijke macht van Opdrachtgever of een hulppersoon van
    Opdrachtgever komen.
**6.3**
:   Opdrachtgever dient alle geleverde Producten direct na aflevering te
    controleren op mogelijke gebreken of andere tekortkomingen.
**6.4**
:   Alle aan Opdrachtgever geleverde zaken blijven eigendom van
    Copernica BV, totdat Opdrachtgever alle bedragen die hij aan
    Copernica BV verschuldigd is vanwege door Copernica BV geleverde
    Producten en/of Diensten, alsmede de daarover verschuldigde rente en
    kosten, zoals bedoeld in de artikelen 5.4 en 5.5, volledig heeft
    voldaan. Voorzover er uitdrukkelijk schriftelijk is overeengekomen
    dat bepaalde rechten zullen worden verleend of overgedragen, worden
    deze steeds verleend of overgedragen onder de voorwaarde dat de
    daaraan verbonden vergoedingen altijd volledig en tijdig worden
    voldaan.

**Artikel 7 Reclames**\
**7.1**
:   Alle bezwaren van Opdrachtgever tegen een factuur van Copernica BV
    of een door Copernica BV automatisch geïncasseerd bedrag, dienen
    binnen 14 (veertien) dagen na factuurdatum of datum van de
    automatische incasso schriftelijk aan Copernica BV te worden gemeld,
    waarna het gefactureerde dan wel geïncasseerde bedrag als door
    Opdrachtgever erkend geldt.
**7.2**
:   Indien Opdrachtgever van mening is dat een door Copernica BV
    geleverd Product of geleverde Dienst niet voldoet aan hetgeen
    partijen daarover zijn overeengekomen, dient Opdrachtgever Copernica
    BV daarvan schriftelijk in kennis te stellen binnen 14 (veertien)
    dagen na levering, dan wel 14 (veertien) dagen na het moment waarop
    Opdrachtgever redelijkerwijs bekend kon zijn met de door hem
    gestelde tekortkoming.

**Artikel 8 Intellectuele eigendom**\
**8.1**
:   Alle rechten van intellectuele eigendom terzake van de Producten
    en/of Diensten alsmede de ontwerpen, programmatuur, documentatie en
    alle andere materialen die worden ontwikkeld en/of gebruikt ter
    voorbereiding of uitvoering van de overeenkomst tussen Copernica BV
    en Opdrachtgever, dan wel die daaruit voortvloeien, berusten
    uitsluitend bij Copernica BV of diens leveranciers. De levering van
    Producten en/of Diensten strekt niet tot enige overdracht van de
    rechten van intellectuele eigendom.
**8.2**
:   Opdrachtgever verkrijgt slechts een niet exclusief en niet
    overdraagbaar gebruiksrecht tot het gebruik van de Producten en
    resultaten van de Diensten voor de overeengekomen doelstellingen.
    Opdrachtgever zal zich bij zulk gebruik strikt houden aan de
    voorwaarden, neergelegd in de Algemene Voorwaarden of anderszins aan
    Opdrachtgever opgelegd. Opdrachtgever zal de Producten van en/of
    diensten niet gebruiken voor onrechtmatige handelingen of
    handelingen in strijd met het op Internet geldende netiquette.
**8.3**
:   Opdrachtgever zal niet zonder voorafgaande schriftelijke toestemming
    van Copernica BV de Producten en resultaten van de Diensten op enige
    wijze geheel of gedeeltelijk openbaarmaken, verveelvoudigen of aan
    een derde beschikbaar stellen.
**8.4**
:   Opdrachtgever zal niet zonder voorafgaande schriftelijke toestemming
    van Copernica BV de Producten in het geheel of gedeeltelijk namaken
    of doen namaken of een poging ondernemen om de Producten na te maken
    of te doen namaken.
**8.5**
:   Opdrachtgever zal aanduidingen van Copernica BV of haar leveranciers
    betreffende auteursrechten, merken, handelsnamen of andere rechten
    van intellectuele eigendom niet verwijderen of wijzigen.

**Artikel 9 Verstrekking gegevens door Opdrachtgever**\
**9.1**
:   Opdrachtgever zal Copernica BV steeds tijdig en volledig voorzien
    van de door Copernica BV verzochte gegevens en alle andere
    informatie, nodig voor de levering van de Producten en/of Diensten.
**9.2**
:   Opdrachtgever staat ervoor in dat de in artikel 9.1 bedoelde
    informatie juist en volledig is, alsmede dat zij gerechtigd is de
    informatie aan Copernica BV te verstrekken ten behoeve van de
    levering van de Producten en/of Diensten. Opdrachtgever vrijwaart
    Copernica BV tegen eventuele aanspraken van derden terzake.
**9.3**
:   Indien er door Opdrachtgever gegevens aan Copernica BV worden
    verstrekt die aangemerkt kunnen worden als persoonsgegevens, staat
    Opdrachtgever er voor in dat terzake van die gegevens is voldaan aan
    de op het moment van verstrekking geldende wetgeving ter bescherming
    van de persoonlijke levenssfeer en dat het gebruik en de bewerking
    ervan door Copernica BV eveneens is toegestaan. Opdrachtgever
    vrijwaart Copernica BV tegen eventuele aanspraken van derden
    terzake.

**Artikel 10 Geheimhouding**\
**10.1**
:   Partijen verplichten zich tot geheimhouding omtrent alle
    vertrouwelijke informatie die zij over de onderneming van de
    wederpartij ontvangen. Partijen leggen deze verplichting tevens op
    aan hun werknemers alsmede aan door hen ingeschakelde derden ter
    uitvoering van de overeenkomst tussen partijen.
**10.2**
:   Informatie geldt in ieder geval als vertrouwelijk indien deze door
    één der partijen als zodanig is aangeduid.

**Artikel 11 Aansprakelijkheid Copernica BV**\
**11.1**
:   De wettelijke aansprakelijkheid van Copernica BV wegens toerekenbare
    tekortkoming in de nakoming van de overeenkomst is beperkt tot
    vergoeding van door Opdrachtgever geleden directe schade tot
    maximaal het bedrag van de voor de betreffende overeenkomst bedongen
    vergoeding. Indien er sprake is van een overeenkomst met een
    looptijd van meer dan één jaar, dan wordt de bedongen vergoeding
    vastgesteld op het totaal van vergoedingen, bedongen voor het op het
    moment dat de tekortkoming zich voordoet lopende jaar. In geen geval
    zal de totale vergoeding voor directe schade meer bedragen dan €
    2.000,- en, ingeval de schade bestaat uit door of lichamelijk letsel
    of zaaksbeschadiging, maximaal € 4.000,- per gebeurtenis, waarbij
    een reeks van gebeurtenissen als één gebeurtenis wordt beschouwd.
**11.2**
:   Onder directe schade worden uitsluitend verstaan de kosten die
    Opdrachtgever redelijkerwijs heeft moeten maken om de tekortkoming
    van Copernica te herstellen of op te heffen zodat de prestatie van
    Copernica BV wel aan de overeenkomst beantwoordt, alsmede redelijke
    kosten ter voorkoming of beperking van zulke schade en redelijke
    kosten ter vaststelling van de oorzaak en omvang van die schade.
    Indien Copernica BV en Opdrachtgever uitdrukkelijk schriftelijk een
    bindende levertermijn zijn overeengekomen, gelden de kosten die
    Opdrachtgever redelijkerwijs heeft moeten maken vanwege het
    noodgedwongen treffen van voorzieningen omdat Copernica BV niet
    binnen de bindende levertermijn heeft geleverd, verminderd met
    eventuele besparingen, ook als directe schade.
**11.3**
:   Iedere aansprakelijkheid van Copernica BV voor indirecte schade,
    waaronder begrepen maar niet beperkt tot gevolgschade, winstderving
    en omzetderving, is uitgesloten.

**Artikel 12 Overmacht**\
**12.1**
:   Er is geen sprake van een toerekenbare tekortkoming van Copernica BV
    indien er sprake is van overmacht.
**12.2**
:   Indien de periode van overmacht langer dan 60 (zestig)
    aaneengesloten dagen heeft geduurd, dan heeft Opdrachtgever het
    recht om de overeenkomst buitengerechtelijk schriftelijk te
    ontbinden, zonder dat Copernica BV gehouden is tot enige vergoeding
    van de schade die Opdrachtgever lijdt tengevolge van die ontbinding.
    Copernica BV is gerechtigd tot betaling door Opdrachtgever van alle
    tot Producten en/of Diensten die tot het tijdstip van ontbinding aan
    Opdrachtgever zijn geleverd.

**Artikel 13 Beëindiging**\
**13.1**
:   Iedere partij is gerechtigd om de overeenkomst buitengerechtelijk te
    ontbinden indien de andere partij toerekenbaar tekortschiet in de
    nakoming van wezenlijke verplichtingen uit hoofde van de
    overeenkomst en zulk tekortschieten, na deugdelijk schriftelijk
    ingebreke te zijn gesteld, niet binnen een redelijke termijn
    herstelt. Ontbinding ontslaat Opdrachtgever niet van enige
    betalingsverplichting terzake van reeds door Copernica BV geleverde
    Producten en/of Diensten, tenzij Copernica BV terzake van een
    bepaald Product of bepaalde Dienst in verzuim is.
**13.2**
:   Copernica BV is gerechtigd de overeenkomst met onmiddellijke ingang
    te beëindigen, zonder dat enige nadere ingebrekestelling is vereist
    en zonder dat Copernica BV hierdoor schadeplichtig wordt jegens
    Opdrachtgever, indien aan Opdrachtgever voorlopige of definitieve
    surséance van betaling wordt verleend, het faillissement van
    Opdrachtgever is aangevraagd, er beslag is gelegd op (een deel van)
    de goederen van Opdrachtgever of indien de onderneming van
    Opdrachtgever wordt geliquideerd of beëindigd.
**13.3**
:   Direct na beëindiging van de overeenkomst, om welke reden ook,
    staakt Opdrachtgever het gebruik van ter beschikking gestelde
    Producten en/of resultaten van Diensten en retourneert alle
    exemplaren van programmatuur, documentatie en andere materialen die
    in het kader van de overeenkomst aan Opdrachtgever ter beschikking
    zijn gesteld.

**Artikel 14 Personeel**\
**14.1**
:   Opdrachtgever zal werknemers van Copernica BV die ten behoeve van de
    levering van Producten en/of Diensten werkzaamheden ten kantore van
    Opdrachtgever verrichten, alle nodige ondersteuning bieden ten
    behoeve van de uitoefening van hun werkzaamheden.
**14.2**
:   Het is Opdrachtgever niet toegestaan om zolang de relatie tussen
    Opdrachtgever en Copernica BV voortduurt, alsmede één jaar na afloop
    daarvan, werknemers van Copernica BV in dienst te nemen dan wel op
    andere wijze, direct of indirect, voor zich te laten werken, zonder
    voorafgaande schriftelijke toestemming van Copernica BV. Onder
    werknemers van Copernica worden in dit verband verstaan personen die
    in dienst zijn van Copernica BV of van één van de aan Copernica BV
    gelieerde ondernemingen of die niet langer dan 6 (zes) maanden
    geleden in dienst van Copernica BV of van één van de aan Copernica
    BV gelieerde ondernemingen waren.
**14.3**
:   In geval de Opdrachtgever in strijd handelt met de in artikel 14.2
    genoemd gebod of verbod, verbeurt de Opdrachtgever ten behoeve van
    Copernica BV een direct - zonder verdere sommatie of
    ingebrekestelling - opeisbare boete van 25.000 euro per overtreding
    alsmede 1.000 euro per dag dat de Opdrachtgever in overtreding is,
    onverminderd het recht van Copernica BV om volledige
    schadevergoeding van de Opdrachtgever te vorderen.

**Artikel 15 Geschillen**\
**15.1**
:   De aanbiedingen, offertes, overeenkomsten en andere
    rechtshandelingen betreffende levering door Copernica BV van
    Producten en/of Diensten worden beheerst door Nederlands recht.
**15.2**
:   Geschillen tussen Copernica BV en Opdrachtgever die voortvloeien uit
    of betrekking hebben op de aanbiedingen, offertes, overeenkomsten en
    andere rechtshandelingen betreffende levering door Copernica BV van
    Producten en/of Diensten, worden bij uitsluiting voorgelegd aan de
    bevoegde rechter in het Arrondissement Amsterdam.

