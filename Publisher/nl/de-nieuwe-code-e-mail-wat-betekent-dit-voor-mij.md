Vanaf 1 januari 2012 treedt de nieuwe Code E-mail in werking. Deze code
zal de reeds bestaande codes voor commerciële e-mail aan bedrijven en
consumenten vervangen en wordt onderdeel van de Reclame Code. De nieuwe
code moet volgens de DDMA zorgen dat bedrijven transparanter gaan
communiceren over hun e-mailmarketing richting de consument. De
adverteerder wordt een stuk verantwoordelijker en de geadresseerde wordt
beter beschermd.

Wat betekent deze nieuwe code?
------------------------------

Maar wat betekent deze nieuwe code voor gebruikers van Copernica? Wat
moet u zeker weten en welke regels moet u volgen?

### Toestemming

Zorg dat u toestemming heeft voor het versturen van e-mail. Maakt u
gebruik van een adressenbestand van een derde partij? Zorg dat diegene
waarvan u e-mailadressen verkrijgt (bestandseigenaar) toestemming van de
geadresseerde heeft, reclame te versturen. Hier blijft het principe van
de [ondubbelzinnige toestemming](./wetgeving.md "E-mailmarketing wetgeving") gelden:
de geadresseerde moet middels een actieve handeling bewust toestemming
geven. De geadresseerde dient ook expliciete toestemming te geven aan
een bestandseigenaar om zijn e-mailadres aan derde partijen te
verstrekken.

### Duidelijkheid

-   De geadresseerde moet duidelijk zien waarvoor zijn e-mailadres wordt
    gebruikt. Dit mag niet meer worden verstopt in de Algemene
    Voorwaarden of het Privacy Statement.
-   Bij een nieuwsbriefinschrijving dient u te vermelden welke
    informatie de geadresseerde mag verwachten. Daarnaast moet ook
    duidelijk zijn hoe vaak een nieuwsbrief verzendt. "Ja, ik schrijf
    mij in voor deze nieuwsbrief", is niet langer voldoende.

### Soft opt-in?

[Soft opt-in](./opt-in-double-opt-in-vraagt-u-om-toestemming.md "Soft opt-in") blijft
gelden. U heeft geen voorafgaande toestemming nodig wanneer
e-mailadressen gebruikt worden om gelijksoortige producten of diensten
aan te bieden.

De Code verplicht de bestandseigenaar of de adverteerder ertoe zijn
label (merk of bedrijfsnaam) op te nemen in het 'Van-veld'. De
geadresseerde moet altijd de mogelijkheid hebben zich af te melden bij
diegene die de toestemming heeft hem reclame te versturen.

### Afmelding

De geadresseerde moet zich kunnen afmelden op het niveau waarop hij is
aangemeld. Bijvoorbeeld: Een uitgever of BV heeft meerdere productlijnen
of titels en zendt hierover commerciële e-mails. De geadresseerde heeft
dan het recht zich af te melden op het niveau van de BV of uitgever, als
zijn data op dit niveau is opgeslagen. Hij hoeft zich dan niet meer per
productlijn of afzonderlijke titel af te melden.

### Werkend adres

In het 'Reply To-veld' moet een werkend adres staan en geen no-reply
adres. Er moet altijd een contactmogelijkheid zijn binnen de e-mail voor
de geadresseerde.

### Tell-a-friend

In geval van Tell-a-friend systemen moet de naam van de vriend die de
boodschap verstuurt in het 'Van-veld' verschijnen. Zo heeft de
geadresseerde de mogelijkheid zijn vriend direct te beantwoorden. Deze
kan dan direct aangeven of hij dergelijke e-mails wenst te ontvangen.

### Bijlages

Er is ook een advies opgenomen over het gebruik van bijlagen bij
commerciële e-mails. Zo wordt aangeraden helemaal geen bijlagen mee te
sturen. E-mailberichten met bijlagen worden relatief vaak geweerd door
antivirus software en dragen bij aan een slechte reputatie van e-mail.
Mocht u toch bijlagen willen meesturen, zorg dan dat deze niet groter
zijn dan 150 kb.

Kort samengevat
---------------

Het moet dus nog makkelijker worden voor ontvangers zich af te melden
voor ongevraagde berichten en er worden strengere eisen opgelegd aan
derdenverstrekking. Mocht het gebeuren dat u de code overtreedt, krijgt
u een waarschuwing van de branchevereniging waarbij u bent aangesloten.
De code geldt voor iedereen in de e-mail branche en niet alleen voor
leden van de brancheorganisaties.

Voor meer uitleg en een toelichting van de nieuwe Code e-mail kunt u ook
terecht op de [website van de
DDMA.](http://ddma.nl/zelfregulering-wetgeving/nieuwe-code-e-mail-codewoord-transparantie/ "Uitleg en een toelichting van de nieuwe Code e-mail")

### Bekijk ook

-   [Opt-in & double opt-in: vraagt u om
    toestemming?](./opt-in-double-opt-in-vraagt-u-om-toestemming.md "Opt-in & double opt-in: vraagt u om toestemming?")