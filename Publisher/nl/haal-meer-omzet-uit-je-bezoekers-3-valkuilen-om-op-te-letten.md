Ondanks alle inspanningen van e-commerce organisaties om zoveel mogelijk
conversie uit hun bezoekers te halen, is deze strategie vaak niet
optimaal. In dit artikel worden drie vaak voorkomende valkuilen
aangehaald waardoor retailers omzet uit bezoekers laten liggen.

Het bestelproces
----------------

Het bestelproces is ons eerste aandachtspunt. Een bezoeker heeft enkele
producten uit uw webwinkel bekeken en ze ook meteen in zijn winkelmandje
geplaatst. Wist u dat meer dan [67
procent](http://baymard.com/lists/cart-abandonment-rate) van de
winkelmandjes worden achtergelaten in uw webshop en dat slechts 33
procent van alle bezoekers het bestelproces afrondt?

Uit eigen ervaring weet ik dat het percentage van achtergelaten
winkelwagens sterk afhangt van het type product dat wordt verkocht.
Standaard ligt dit ongeveer tussen de 50 en de 75 procent. Hoe
gemakkelijker het wordt om uw producten (denk aan
consumentenelektronica, mode- en sportartikelen) te vergelijken met
andere producten, hoe hoger dat percentage wordt. Naast de verschillende
stappen die u kunt doorlopen om uw checkoutproces te optimaliseren, zijn
er [e-mailcampagnes](./event-driven-e-mailcampagnes-gebruik-jij-ze-al.md)
om de winkelwagenverlaters alsnog te overtuigen de aankoop binnen uw
webwinkel af te ronden.

In een recent onderzoek onder verschillende Europese webwinkels
ontdekten we dat slechts 5 procent van alle webwinkels regelmatig
[abandoned shopcart
e-mails](http://www.emerce.nl/best-practice/gebruik-abandoned-shopcart-emails-europa)
verstuurt. Dit is erg weinig. Een abandoned shopcart-campagne is een
quick win, als u bedenkt dat 15 to 25 procent van je bezoekers (die zo'n
mail binnen 24 uur na het achterlaten van hun winkelmandje ontvangt)
overgaat tot een aankoop in uw webwinkel.

Nog niet overtuigd? Laten we er even een rekenvoorbeeldje bijhalen. Stel
dat u een omzet hebt van ongeveer 50.000 euro per maand en een
uitstappercentage van 60 procent in het bestelproces. In dit geval omvat
de 50k omzet slechts 40 procent van uw potentiÃ«le omzet. Door een
abandoned shopcart-campagne te sturen, kunt u 25 procent van uw
bezoekers terughalen. Dat is een extra omzet van ((50.000 euro/40
procent)\*60 procent)\*25 procent = 18.750 euro per maand.

Let er wel op dat u bij het opvolgen van de verlaten winkelwagen
beschikt over een opt-in (toestemming) van de bezoekers. Zonder
persoonlijke data en zonder opt-in kan en mag u deze bezoekers niet
opvolgen met een abandoned shopcart e-mail. En dat brengt ons bij de
tweede valkuil: geen data verzamelen van bezoekers die op uw website
terecht komen.

Leer uw bezoekers kennen
------------------------

Recent [Brits
onderzoek](http://www.smartinsights.com/ecommerce/ecommerce-analytics/ecommerce-conversion-rates/)
toont aan dat de gemiddelde conversieratio van bezoek tot aankoop in
webshops ongeveer op 4 procent ligt (en de gemiddelde conversie van
bezoek naar het winkelmandje ongeveer 8 procent). Dat wilt dus zeggen
dat 96 procent van de websitebezoekers op de site terecht komt, maar
daarna ook meteen vertrekt zonder enige interactie te hebben met het
bijbehorende merk. Misschien komen deze bezoekers ooit nog uit zichzelf
terug, maar een retailer kan daar zelf ook een handje bij helpen door
een relatie met ze op te bouwen.

![Gemiddelde conversieratio
UK](../images/Average-UK-Ecommerce-rates.jpg "Gemiddelde conversieratio UK")

Een goede manier om voorzichtig te beginnen aan een relatie of dialoog
met uw bezoeker is door hem te benaderen via social media. Liken en
followen is een indirecte en gemakkelijke manier om in contact te
blijven. Er zijn ook verschillende tools op de markt waarmee u
gemakkelijk data haalt uit uw sociale platforms als Facebook. Denk
bijvoorbeeld aan testpanels, nieuwsarchieven of e-mailcampagnes die u
allemaal kunt toevoegen aan uw Facebook-pagina, Twitter-tijdlijn of
[Pinterest-boards](http://twinklemagazine.nl/nieuws/2014/01/pinterest-stuurt-gebruikers-gepersonaliseerde-aanbevelingen/index.xml).

U kunt het ook gemakkelijk maken voor bezoekers om hun gegevens achter
te laten op uw website. Die drempel hoeft helemaal niet zo hoog te
liggen. Heeft u al eens geprobeerd om Twitter, Linkedin of Groupon te
bezoeken zonder daar een e-mailadres achter te laten? Ook hier zijn
diverse technieken gebruikt die er voor zorgen dat de retailer meer
e-mailadressen en gegevens verzamelt. Dat kan gaan om [slimme
overtuigingstechnieken](http://twinklemagazine.nl/praktijk/2013/07/verhoog-uw-omzet-met-e-mailmarketing-10-tips-1/index.xml):

*Mis onze laatste aanbiedingen niet en schrijf je nu in voor de
nieuwsbrief*

in plaats van

*Schrijf je in voor de nieuwsbrief en ontvang de laatste aanbiedingen.*

Of bied incentives aan als men zich inschrijft. Amazon.com is hier
meester in. Het bedrijf geeft zelf aan dat het momenteel over ruim 20
miljoen Prime-leden beschikt. Wat houdt dat lidmaatschap in? U
registreert bij Amazon als Prime-lid voor een x-bedrag. Maar dat
betekent wel meteen dat u de rest van het jaar geen verzendkosten meer
hoeft te betalen. Dit is een geniale zet. Waarom? Omdat u hiermee die
leden direct aan uw webshop bindt. Waarom zou ik nog ergens anders
bestellen als ik nu bij Amazon niet meer hoef te betalen voor de
verzendkosten?

Zet in op uw bestaande en inactieve klanten
-------------------------------------------

Dit wordt de komende jaren erg belangrijk binnen de e-commerce branche.
In Nederland hebben we te maken met een van de meest gedigitaliseerde
markten in Europa. Uit [recent
onderzoek](http://www.thuiswinkel.org/groei-online-kopers-in-nederland)
blijkt dat het aantal online kopers in Nederland afvlakt. Steeds meer
Nederlanders hebben inmiddels wel eens iets via internet besteld. Daarom
is het erg belangrijk dat u als webwinkel gaat kijken hoe u nog meer
kunt halen uit uw bestaande klanten en de klanten die in het verleden al
eens bij u hebben gekocht.

![Groei aantal online kopers Nederland vlakt
af](../images/groei-online-kopers-nederland.png "Groei aantal online kopers Nederland vlakt af")

Als we voortborduren op het eerste voorbeeld van abandoned
shopcart-campagnes, kunnen we stellen dat de werkelijke omzet van een
webwinkel komt uit gerichte en relevante marketinginspanningen na die
eerste bestelling in de webwinkel. Zodra u nieuwe klanten betrokken weet
te houden bij uw merk en kan omzetten naar trouwe klanten, dan valt hier
veel meer uit te halen (en zijn uw marketingkosten ook een stuk lager).

Weet u eigenlijk hoeveel oud-klanten er vandaag nog actief zijn in uw
webwinkel? Hoe meet u dat dan?

Een [RFM-model](http://en.wikipedia.org/wiki/RFM_(customer_value))
(recency, frequency & monetary value) is een handige manier om te zien
bij welke klanten de betrokkenheid afneemt. Zo kunt u hier op tijd op
inspelen en ervoor zorgen dat die betrokkenheid weer toeneemt.

Er is een hotelketen die bijvoorbeeld slim gebruik maakt van dit model
door te kijken naar de meest recente boekingsdatum, het totaal aantal
boekingen van de klant en de totale omzet die deze klant tot nu toe
heeft opgebracht. Dat wordt allemaal opgeteld en verwerkt tot een score.
Aan de hand van die score weet men met welke marketingcampagnes ze de
klant kunnen benaderen.

Betrokkenheid kunt u ook bepalen aan de hand van iemands activiteit
rondom uw webwinkel: naast aankopen kunnen dat ook websitebezoeken zijn,
bepaald gedrag binnen uw nieuwsbrief of andere e-mailcampagnes, of
bijvoorbeeld delen via social media. Al die activiteiten kunt u
herleiden tot een score met behulp van [lead
scoring-technieken](./wat-is-lead-scoring-infographic.md).

Let op die valkuilen
--------------------

Met een afvlakking van het aantal nieuwe online kopers in Nederland is
het van groot belang dat u het meeste haalt uit uw bestaande klanten.
Zet ook hoger in op die standaard contactmomenten die u met uw webwinkel
hebt met uw klanten. Het opvolgen van abandoned shopcarts zorgt al voor
een conversie boost, maar ook cross- en up-sell campagnes, win-back
campagnes of een simpele welkomstcampagne kunnen al een verhoging van uw
conversie opleveren.

Verbeter ook uw klantwaarde door relevante data van uw klanten te
verzamelen via een simpel inschrijfformulier, via social media of
loyaliteitscampagnes en houdt die klant betrokken bij uw merk. Het zijn
soms simpele en kleine veranderingen die al kunnen zorgen voor een
snelle conversieverhoging.

*Dit artikel is reeds verschenen op twinklemagazine.nl: [Haal meer omzet
uit je bezoekers; 3 valkuilen om op te
letten](http://twinklemagazine.nl/praktijk/2014/02/haal-meer-omzet-uit-bezoekers-3-valkuilen/index.xml)*
