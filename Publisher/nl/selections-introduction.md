# Selecties en miniselecties

## Wat is een selectie?
Naast velden en collecties, kun je in Copernica ook gebruik maken van selecties. Met een selectie groepeer je een deel van de profielen in je database, zodat je ze als bestemming kunt behandelen in mailings en opvolgacties. Deze selecties maak je op basis van bepaalde eigenschappen die een profiel moet hebben. Neem bijvoorbeeld een selectie van iedereen die zich heeft aangemeld voor de nieuwsbrief. Deze nieuwsbriefselectie kun je dan als bestemming instellen voor je nieuwsbrief, zodat je niet handmatig hoeft te kijken naar wie je moet mailen. 

Met selecties kun je je database nauwkeurig segmenteren, waardoor je gerichte mailings kunt sturen. De inhoud van selecties wordt automatisch bijgewerkt, zodat je selecties altijd de profielen bevatten die aan de voorwaarden van de selectie voldoen. 

Naast 'gewone' selecties bestaan er ook miniselecties en subselecties. 

## Miniselecties
Je kunt ook selecties maken binnen collecties; we noemen ze miniselecties. Een collectie is een sub-database die je aan een profiel kunt hangen, bijvoorbeeld van alle producten die een klant heeft gekocht. In dit voorbeeld zou je een miniselectie van aankopen van een bepaald merk kunnen maken. Als je dan ziet dat iemand meerdere keren iets heeft gekocht van dat merk (dus als er meerdere subprofielen in de miniselectie zitten), zou je hem een persoonlijke aanbieding kunnen doen die daarmee te maken heeft. Zo kun je jouw mailings dus nog persoonlijker en gerichter maken. 

## Subselecties
Een subselectie is een selectie van profielen in een selectie. Bijvoorbeeld een selectie van mensen onder de 30, in de selectie van vrouwen. De profielen in een subselectie moeten aan alle condities van de selectie voldoen, alsmede die van de subselectie. In ons voorbeeld betekent dat dus dat ze zowel vrouw als onder de 30 moeten zijn. Dit is niet alleen handig voor het overizcht in je database, het kan je database ook een stuk sneller maken. Als je namelijk een subselectie van mensen onder de 30 maakt onder de selectie van vrouwen, hoeft Copernica alleen de profielen die al in de selectie *Vrouwen* staan te doorzoeken. Met een selectie *Vrouwen onder de 30* moet er twee keer door alle profielen gezocht worden: iedereen checken op geslacht *en* op leeftijd.  Het maken van subselecties is alleen mogelijk op profielniveau; "subminiselecties" maken in een collectie is dus niet mogelijk. Subselecties maak je op dezelfde manier aan als selecties.

## Selecties, miniselecties en subselecties aanmaken
Je kunt selecties, subselecties en miniselecties beheren onder *Profielen* > *Databasebeheer* > *Selecties beheren* in Publisher. Een subselectie maak je door *selectie aanmaken* aan te klikken en bij *Onder* de selectie aan te klikken waar je subselectie onder moet hangen. In MarketingSuite Vind je links in je database de knop *Create a first selection* wanneer je nog geen selecties hebt, en rechtsbovenin de knop *Create selection*. Andere beheeropties voor selecties vind je [hier](selections-settings).

## Selectiecondities en selectieregels
Zoals hierboven vermeld, moeten profielen in een selectie bepaalde eigenschappen hebben om bij die selectie te mogen. Deze voorwaarden stel je in Copernica in door middel van *selectieregels* en *condities*. Je kunt op van alles filteren, van een geboortedatum tot kliks in mailings in een bepaalde periode. Het is best een hoop informatie, vandaar dat we er een apart uitlegartikel voor hebben gemaakt. je vindt 'm [hier](selectiecondities).
