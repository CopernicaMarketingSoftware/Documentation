Introductie
===========

Zoals je wellicht weet, ontwikkelt Copernica meerdere emailgerelateerde 
producten, zoals [MailerQ](https://www.mailerq.com) en 
[SMTPeter](https://www.smtpeter.com). Het bekendst is Copernica echter van
de complete online marketing automation toolkit, en voor menigeen is onze
bedrijfsnaam "Copernica" zelfs verworden tot productnaam. 

De documentatie die je nu voor ogen hebt gaat precies over het "normale"
Copernicaproduct, de Copernica Marketing Software. In de documentatie gebruiken 
we regelmatig onze bedrijfsnaam, Copernica, ook op precies dezelfde manier 
als veel van onze gebruikers: als productnaam. Je zult in de documentatie dus 
kunnen teruglezen hoe je een template "in Copernica" kunt plaatsen, en waar 
je "binnen Copernica" de statistieken kan terugvinden.

Bij het lezen van de documentatie is het handig om toegang te hebben
tot de software. Daarvoor heb je een login en wachtwoord nodig. Deze krijg je automatisch
wanneer je je aanmeldt via [www.copernica.com](https://www.copernica.com).
Met deze gegevens kun je inloggen en beginnen met het inrichten van 
marketingcampagnes.


Meerdere plekken om in te loggen
--------------------------------

Met de Copernica logingegevens (je emailadres en wachtwoord) kun je op meerdere
manieren toegang krijgen tot Copernica. Je kunt je login bijvoorbeeld gebruiken 
om in te loggen via de gewone website, maar ook direct via de adressen van 
"Publisher" of "Marketing Suite":

* De Copernica website: [www.copernica.com](https://www.copernica.com)
* De "oude" Copernica Publisher: [publisher.copernica.nl](https://publisher.copernica.nl)
* De "nieuwe" Copernica Marketing Suite: [ms.copernica.com](https://ms.copernica.com)

Inloggen via [www.copernica.com](https://www.copernica.com) is het eenvoudigst: 
vanuit het dashboard op de website heb je direct toegang tot al je accounts
en al je applicaties. Maar mocht je deze eerste stap willen overslaan, dan kun 
je ook inloggen via de andere bovengenoemde adressen.


Het verschil tussen "Copernica Marketing Suite" en "Copernica Publisher"
------------------------------------------------------------------------

Copernica is al meer dan tien jaar actief als leverancier van softwaretoepassingen,
en in die periode hebben we verschillende tools ontwikkeld. Zo leveren we het
"on-premise" product [MailerQ](https://www.mailerq.com), de cloud-service
[SMTPeter](https://www.smtpeter.com), en de online marketing automation tools 
"Publisher" en "Marketing Suite" die we hier bespreken.

De functionaliteiten van [Copernica Publisher](https://publisher.copernica.nl) en 
[Copernica Marketing Suite](https://ms.copernica.com) overlappen elkaar 
grotendeels: zowel Copernica Publisher als Copernica Marketing Suite zijn tools om 
online marketingcampagnes mee in te richten en uit te voeren, en een Copernica licentie 
geeft je dan ook toegang tot beide omgevingen. Publisher is de "oude" omgeving die al 
meer dan tien jaar bestaat, en die je op een vrij technische wijze in staat stelt om campagnes
in te richten. Marketing Suite is daarentegen een stuk nieuwer en daardoor makkelijker
in het gebruik. Onder de motorkap zijn Publisher en Marketing Suite echter gelijk: 
data die je in het ene systeem plaatst, kan in het andere systeem worden uitgelezen.

Omdat Marketing Suite nog volop in ontwikkeling is, zijn nog niet alle mogelijkheden
van Copernica Publisher ook toegankelijk via Marketing Suite. Hierdoor is het, als je alle
mogelijkheden van Copernica optimaal wilt benutten, soms nodig om te wisselen
tussen de oude Publisher en de nieuwe Marketing Suite. Gaandeweg worden echter steeds
meer functies omgezet van Publisher naar Marketing Suite zodat je op den duur 
Publisher steeds minder vaak nodig zult hebben.

