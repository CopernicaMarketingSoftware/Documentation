Introductie
===========

Voordat je je verdiept in de documentatie, willen we eerst even uitleggen over welk
deel van het productaanbod van Copernica deze documentatie eigenlijk gaat. Hoewel 
voor veel mensen de naam "Copernica" synoniem is met email marketing software,
is Copernica in werkelijkheid een bedrijf dat naast marketing software ook allerlei
andere email gerelateerde producten ontwikkelt, zoals [MailerQ](https://www.mailerq.com)
en [SMTPeter](https://www.smtpeter.com). De documentatie die je nu voor ogen hebt
gaat echter enkel over de Copernica Marketing Software - zeg maar het "standaard" 
Copernica product.

In de documentatie gebruiken we onze bedrijfsnaam, Copernica, op precies dezelfde
manier zoals veel van onze gebruikers dat ook doen: als productnaam. Je zult in de
documentatie dus kunnen teruglezen hoe je een template "in Copernica" kunt plaatsen,
en waar je "binnen Copernica" de statistieken kan terugvinden.

Bij het lezen van de documentatie kan het van pas komen om ook toegang te hebben
tot de software. Daarvoor heb je een login en wachtwoord nodig. Deze krijg je automatisch
wanneer je je aanmeldt via [www.copernica.com](https://www.copernica.com).
Met deze gegevens kun je inloggen en beginnen met het inrichten van marketing
campagnes.


Meerdere omgevingen
-------------------

Met de Copernica logingegevens (je emailadres en wachtwoord) heb je toegang
tot meerdere omgevingen. Je kunt je login bijvoorbeeld gebruiken om in te 
loggen via de gewone website, maar ook direct via de adressen van "Publisher" 
of "Marketing Suite":

* De Copernica website: [www.copernica.com](https://www.copernica.com)
* De "oude" Copernica Publisher: [publisher.copernica.nl](https://publisher.copernica.nl)
* De "nieuwe" Copernica Marketing Suite: [ms.copernica.com](https://ms.copernica.com)

Inloggen via [www.copernica.com](https://www.copernica.com) is het eenvoudigst: 
vanuit het dashboard op de website heb je direct toegang tot al jouw applicaties. 
Maar mocht je deze eerste stap willen overslaan, dan kun je ook inloggen via de 
andere bovengenoemde adressen.


Het verschil tussen "Marketing Suite" en "Publisher"
----------------------------------------------------

Copernica is al meer dan tien jaar actief als leverancier van softwaretoepassingen,
en in die periode hebben we verschillende tools ontwikkeld. Zo leveren we het
"on-premise" product [MailerQ](https://www.mailerq.com), de cloud-service
[SMTPeter](https://www.smtpeter.com), en natuurlijk de online marketing
automation tools "Publisher" en "Marketing Suite" die we hier bespreken.

De functionaliteiten van "Publisher" en "Marketing Suite" overlappen elkaar 
grotendeels: zowel Publisher als Marketing Suite zijn tools om online marketingcampagnes
mee in te richten en uit te voeren, en een Copernica licentie geeft je dan ook 
toegang tot beide omgevingen. Publisher is de "oude" omgeving die al meer dan tien
jaar bestaat, en die je op een vrij technische wijze in staat stelt om campagnes
in te richten. Marketing Suite is daarentegen een stuk nieuwer en daardoor makkelijker
in het gebruik. Onder de motorkap zijn Publisher en Marketing Suite echter gelijk: 
data die je in het ene systeem plaatst, kan in het andere systeem worden uitgelezen.

Omdat Marketing Suite nog volop in ontwikkeling is, zijn nog niet alle mogelijkheden
van "Publisher" ook toegankelijk via Marketing Suite. Hierdoor is het, als je alle
mogelijkheden van Copernica optimaal wilt benutten, soms nodig om te wisselen
tussen de oude Publisher en de nieuwe Marketing Suite. Gaandeweg worden echter steeds
meer functies omgezet van "Publisher" naar "Marketing Suite" zodat je op den duur 
"Publisher" steeds minder vaak nodig zult hebben.

