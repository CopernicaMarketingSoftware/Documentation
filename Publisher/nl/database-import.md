# Importeren van profielgegevens

Er zijn verschillende manieren voor het invoeren of importeren van gegevens. 
Zo kun je profielen niet alleen met de hand invoeren, maar kun je ze ook 
aanmaken of bewerken met de API, of importeren vanuit een CSV bestand 
of tabgescheiden bestand (dit zijn bestanden die je onder meer 
spreadsheetprogramma's kunt maken).

Het importeren van CSV bestanden is krachtig en kan ook worden gebruikt voor
gelaagde databases met collecties en subprofielen. Ook kun je periodieke
imports maken die automatisch worden herhaald. Je vindt de importmodule in
de Marketing Suite binnen het kopje 'profielen'.

## Importbestand voorbereiden

Het bestand dat je wilt importeren moet aan een specfiek formaat voldoen.
Het moet een tab- of kommagescheiden bestand zijn, en de bovenste regel van 
dat bestand moet de namen van de kolommen (de veldname) bevatten die je gaat 
importeren.

    Voornaam,Achternaam,Stad,Telefoonnummer
    Jan,de Jong,Amersfoort,0612456631
    Roos,Schippers,Groningen,0612222444

## Kolommen koppelen

Nadat je een bestand hebt geüpload moet je de kolommen koppelen. Je kunt van
elke kolom bepalen aan welk databaseveld het moet worden gekoppeld. Meestal 
spreekt deze koppeling voor zich: het veld "Voornaam" in het importbestand
koppel je aan het veld "Voornaam" in de database. Als er nog geen veld "Voornaam" 
in je database aanwezig is, kun je de kolom ook aan een ander veld koppelen, of 
kun je ter plekke een nieuwe veld aanmaken.

Je kunt tijdens het koppelen van de kolommen ook de *sleutelvelden* instellen. 
Door gebruik te maken van sleutelvelden kun je de importmodule gebruiken
om profielen bij te werken. Voor elke regel in het importbestand wordt aan de
hand van het sleutelveld / de sleutelvelden gezocht naar een bijpassend profiel
in de database, en wordt dit overeenkomende profiel bijgewerkt. Als er geen
match is kun je instellen dat er een nieuw profiel moet worden aangemaakt.

## Subprofielen importeren

Je kunt ook imports in gelaagde databases (databases met subprofielen) doen. 
In de header van het bestand geef je met een punt als scheidingsteken aan dat 
een kolom voor subprofielen wordt gebruikt. Als je een dierenwinkel hebt met 
een database met klanten, en bij elke klant een collectie van huisdieren, dan 
zou je het volgende bestand kunnen uploaden:

    Voornaam,Achternaam,Stad,Dieren.Naam,Dieren.Type
    Jan,Bakker,Apeldoorn,Blacky,Hond
    Jan,Bakker,Apeldoorn,Minoes,Kat

Zoals je ziet wordt "Jan Bakker" twee keer genoemd. Dit moet je doen omdat
Jan twee huisdieren heeft en elk huisdier (elke subprofiel dus) op een aparte 
regel moet staan. De profieldata ("Jan Bakker") wordt herhaald om aan te geven
dat de twee dieren bij hetzelfde profiel horen. Let wel op dat je goed de 
sleutelvelden instelt (ook als je alleen maar nieuwe profielen wilt toevoegen),
omdat Copernica anders niet herkent dat de twee "Jan De Vries" regels bij elkaar
horen.

## Periodieke imports

Je kunt de importmodule ook gebruiken voor periodieke imports. Je moet dan
geen bestand uploaden, maar het adres (de URL) van een bestand opgeven.
Copernica zal dan periodiek jouw importbestand van het opgegeven adres
downloaden en importeren.

Voor de rest zijn de importinstellingen voor periodieke imports gelijk aan
de instellingen bij geüploade bestanden. Ook hier kun je kolommen koppelen
en sleutelvelden opgeven. Het enige verschil is dat er een extra tabblad 
"interval" beschikbaar is om in te stellen hoeveel tijd er tussen twee 
imports moet zitten.

## Converteren van datumnotatie

De datumnotatie in Copernica is de JJJJ-MM-DD uu:mm:ss. Dit is een handige
notatie, omdat datums hierdoor makkelijk zijn te sorteren. Maar let wel op
dat je dezelfde notatie gebruikt in je invoerbestand, en dat je in je
importbestand niet per ongeluk datums in DD-MM-JJ notaties hebt staan.

De importmodule heeft een optie om datums die in de verkeerde volgorde staan
automatisch te converteren zodat ze toch goed in Copernica komen te staan.
Dit is echter wel foutgevoelig: de datum 03-09-1980 kan immers zowel worden 
geïnterpreteerd als 9 maart 1980 en als 3 september 1980. Ongeldige datums 
worden genegeerd en als leeg bestand opgeslagen. Lege datumvelden mogen echter
niet bestaan in datumvelden, dus worden ze automatisch overgezet naar 
0000-00-00 (00:00:00).

## Verkeerde import terugdraaien

Als je iets verkeerd doet, kun je zomaar je hele database overschrijven met
verkeerde gegevens. Goed opletten dus. Als het toch verkeerd is gegaan, kun
je dit met een trucje grotendeels ongedaan maken:

Na een verkeerde import kun je een selectie aanmaken waarin je alle nieuwe 
profielen opneemt. Je maakt hiervoor een selectie met een conditie van het
type "check op wijzigingen". Als type verandering kies je voor "het profiel
is aangemaakt", waarbij je een periode maakt waarin de import heeft 
plaatsgevonden. Als de selectie klaar is met opbouwen dan kun je alle profielen
in deze selectie verwijderen via de optie "wijzigen/verwijderen meerdere profielen".

Zijn er door de import bestaande profielen abusievelijk gewijzigd? Het 
terughalen van profieldata kan alleen per individueel profiel met de rollback
functie. Veel werk dus. Eventueel kan je Copernica vragen om een back-up van 
de database terug te zetten. Hieraan zijn meestal wel kosten verbonden.

## Meer informatie 

* [Database beheer](./database-introduction)
* [Database exporteren](./database-export)
