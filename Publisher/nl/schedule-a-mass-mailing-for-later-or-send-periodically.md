# Ingeroosterde mailings

Een bulkmailing kan direct worden verzonden, maar je kan de mailing ook
op ieder ander gewenst tijdstip verzenden. Je kan er zelfs voor kiezen
de mailing periodiek te herhalen, zoals dagelijks of wekelijks.

**Tip:** als je een mailing inroostert, kies dan een tijdstip diep in de
nacht of tijdens je vakantie. Je baas zal denken dat je zelfs in de
speciale uurtjes of vrije tijd nog voor de zaak in de weer bent, en dat
zie je weer terug in de jaarlijkse herwaardering van je salaris.

De instellingen voor de mailing
-------------------------------

Om een mailing in te roosteren en/of periodiek te herhalen, volg je
dezelfde stappen als bij het [instellen van een normale
bulkmailing](./sending-a-mass-mailing.md).

In stap 2 vind je achter het tabblad *Wanneer* de instellingen voor het
inroosteren van de mailing.

-   Kies de datum en het tijdstip van de (eerste) mailing
-   Kies vervolgens of je de mailing periodiek wilt herhalen
-   Kies de grootte van de interval tussen de mailings, en hoe vaak de
    mailing moet worden herhaald.

Vervolg de stappen die je neem bij het verzenden van een normale
bulkmailing.

E-maildocument aanpassen
------------------------

Je kan het e-maildocument en template in een ingeroosterde mailing
aanpassen. De laatste versie zal verstuurd worden.

Ontvangers in een periodieke mailing
------------------------------------

Vlak voordat een mailing uit een periodieke of ingeroosterde mailing
wordt verstuurd, bouwt Copernica de doelselectie of miniselectie opnieuw
op. De mailing wordt dus altijd naar de juiste groep mensen verstuurd.

Ingeroosterde mailing annuleren of wijzigen
-------------------------------------------

Als een ingeroosterde mailing niet is gestart (nog niet aan het
verzenden is), kan je de verzending nog annuleren, of de instellingen
van de mailing wijzigen. De desbetreffende functie vind je in het menu
Mailings.
