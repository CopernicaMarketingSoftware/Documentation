In Copernica beheer je gegevens van relaties in één of meerdere
databases. Hoe een database wordt ingericht, en welk soort gegevens
hierin worden opgeslagen, bepaal je helemaal zelf. Van naam- en
adresgegevens tot klikgedrag aan toe. Alles wordt of kan worden
opgeslagen in databases en is vanuit de gehele applicatie toegankelijk.

Een database bestaat simpelweg uit kolommen en regels. Je kan het dus
feitelijk zien als een tabel. Een enkele regel in de database noemen wij
een profiel. Een profiel bevat bijvoorbeeld informatie over een enkele
relatie. Een kolom bevat over alle profielen in je database dezelfde
soort informatie, zoals het e-mailadres van alle geadresseerden van een
mailing. Voor het opslaan van gegevens kan worden gekozen voor
verschillende veldtypes. Het e-mailadres sla je op in een e-mailveld, de
voornaam van een relatie in een tekstveld, en het geboortejaar in een
datumveld.

Je bent volledig vrij om zelf de structuur van je database te bepalen.
Bedenk van te voren goed hoe je de database wil inrichten.

### Maken en beheren van databases

Databases maak en beheer je in het onderdeel **Profielen**. Alle
functies met betrekking tot de database zijn te vinden in het menu
**Databasebeheer**. In dit menu staat ook de optie om een nieuwe
database aan te maken.

![](../images/database-management-menu.png)
