Een call-to-action (CTA) in een e-mailcampagne is erop gericht een
directe reactie bij de ontvanger uit te lokken. Een kleine aanpassing in
de call-to-action kan grootse effecten hebben.

**De juiste positie**

Wanneer je een CTA plaatst binnen je e-mail moet deze onderscheidend
zijn. Een CTA bovenin je e-mail levert een beter resultaat dan de link
onderaan te plaatsen. Door bijvoorbeeld een uitschrijfoptie (ook een
CTA) aan te bieden bovenaan de e-mail verminder je spamklachten
aanzienlijk. Let daarnaast ook op de locatie ten opzichte van andere
content als afbeeldingen of tekst.

Daarnaast kan een CTA meerdere malen terugkomen in de mail. Je bent niet
gelimiteerd tot een eenmalige plaatsing. Pas wel op dat je niet de
e-mail volstopt met CTA’s. Hierdoor wordt het weer onduidelijk voor de
lezer wat hij moet doen met al die links.

**De juiste woorden**

Bij het opnemen van een CTA kunnen woorden niet ontbreken. Het is
belangrijk dat je de juiste woorden gebruikt en woorden die aanzetten
tot actie. Voor een lezer moet het in ieder geval duidelijk zijn:

-   Wat hij moet doen
-   Waar hij naartoe gaat
-   Waarom hij daar naartoe moet

De beste CTA’s verduidelijken deze drie vragen met een minimum aantal
woorden. Denk aan: neem nu contact op, registreer nu, volg mij hier,
abonneer u hier, enz. Vermijd in elk geval het gebruik van ‘klik hier’.
Je bied een link aan dus het ligt voor de hand dat men op de link moet
klikken. Let ook op de context waarbinnen je de CTA plaatst. Indien
hieruit op te maken valt dat men op de CTA moet klikken, hoeft dit niet
nog eens vermeld te worden.

**De juiste vorm en opmaak**

Een call-to-action neemt de vorm van een tekst, plaatje of button aan.
De grootte, vorm, kleur, tekstopmaak, e.d. spelen allemaal mee bij de
optimalisatie van een CTA. Daarnaast is het ook zaak uit te maken of je
ervoor een afbeelding inzet als CTA of een textlink vormgeeft met
HTML-opmaak. Afbeeldingen worden nog wel eens geblokkeerd. Een CTA
verwerkt in een afbeelding verliest door een dergelijke leesfout zijn
impact. Dit voorkom je door een afbeelding te voorzien van een
‘alt’-tag, die zorgt dat er sowieso altijd een tekstlink te zien is.
Deze kan alleen niet extra opgemaakt worden.

Welke CTA opmaak het beste werkt verschilt per e-mail en per verzender.
Een goede vuistregel: de CTA moet passen binnen de rest van de e-mail,
maar er tegelijk uitspringen.

**De juiste CTA voor jou**

Wil je weten welke CTA je best inzet bij je volgende e-mailcampagne?
Voer dan eens een paar split-run tests uit en laat de cijfers voor zich
spreken. Vergeet daarnaast zeker niet eerst te kijken of de
achterliggende links van je CTA werken.

Organisaties als Specsavers en UPC hebben het [belang van
testen](http://www.slideshare.net/Copernica/optimaliseren-door-te-testen-walter-van-der-scheer-copernica-bv "belang van testen")
inmiddels begrepen. Inzicht verwerven over je CTA’s en hoe je deze het
best inzet in je e-mailmarketingcampagnes helpt je hogere traffic naar
je achterliggende pagina’s te genereren en uiteindelijk naar een hogere
conversie.

*Dit artikel verscheen eerder op Frankwatching.*
