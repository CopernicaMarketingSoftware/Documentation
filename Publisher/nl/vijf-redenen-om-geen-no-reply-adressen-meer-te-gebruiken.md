Veel e-mailmarketeers gebruiken no-reply-adressen voor het versturen van
e-mailings. De redenen hiervoor variëren van ‘Er is toch niemand die
mijn e-mails beantwoordt’ tot ‘Ik wil geen out-of-office-mails
ontvangen’.

Maar als het om [e-mailmarketing](./emailings.md)
gaat, is er geen geldig excuus voor het gebruik van no-reply-adressen.
Niet alleen geef je er een signaal mee af aan je ontvangers dat je niets
geeft om hun mening, no-reply-adressen zijn ook nog eens schadelijk voor
je [e-mailreputatie](./e-mailreputatie-hoe-bouw-je-dit-op.md) en –deliverability.

![Vijf redenen om geen no-reply-adressen meer te
gebruiken](../images/no-reply-email-copernica.jpg "Vijf redenen om geen no-reply-adressen meer te gebruiken")

Vijf redenen om geen no-reply-adressen meer te gebruiken:

1. No-reply-adressen leiden tot meer spamklachten
-------------------------------------------------

Sommige ontvangers zoeken niet naar de opt-outlink als ze je mails niet
meer willen ontvangen, maar maken daarvoor liever gebruik van de
reply-knop. Als zij echter zien dat dit bij jou geen nut heeft (omdat
jouw adres begint met no-reply, of dat hun e-mails bouncen), moet je er
niet op rekenen dat ze dan ineens wel op zoek gaan naar een afmeldlink.
Waarschijnlijk drukken ze dan gewoon op de
[spamknop](./verlaag-je-spamrating-enkele-aandachtspunten.md).

2. Je krijgt anders geen out-of-office-mails
--------------------------------------------

Jaja, ik weet het. Het niet ontvangen van out-of-office-mails is voor
jou zeker juist de belangrijkste reden om een no-reply-adres te
gebruiken?

Maar hoe omslachtig het doorspitten van alle out-of-office-mails
misschien ook is, het helpt je wel om er achter te komen welke
werknemers niet meer bij bedrijven werkzaam zijn. Essentiële informatie
voor het onderhouden van je verzendlijst.

Uiteindelijk helpt het verwijderen van dit soort adressen je namelijk
bij het verhogen van je open rates en voorkom je zo dat je in een
[spamtrap](./denk-aan-je-e-mailreputatie-pas-op-voor-spamtraps.md) valt.

3. Mensen voegen no-reply-adressen niet toe aan hun adresboek
-------------------------------------------------------------

Een van de beste manieren om ervoor te zorgen dat je e-mails
daadwerkelijk in de inbox van je ontvangers terecht komen, is door te
zorgen dat zij jouw adres aan hun adresboek toevoegen.

Maar waarom zou iemand dat doen bij een adres waar ze toch niets naar
toe kunnen sturen?

Ook zou je ontvangers juist moeten aansporen je e-mails te beantwoorden
omdat deze interactie er bij providers als Gmail en Yahoo voor zorgt dat
je bij die ontvangers automatisch op de lijst van betrouwbare afzenders
belandt.

4. Je bent het verplicht
------------------------

Volgens de [Code E-mail](./de-nieuwe-code-e-mail-wat-betekent-dit-voor-mij.md),
de regels voor het verzenden van commerciële e-mails aan consumenten en
bedrijven, ben je verplicht “een werkend antwoordadres op te nemen in
het Reply To–veld, waarop response kan worden ontvangen.”

5. Met een no-reply-adres kom je arrogant over
----------------------------------------------

Bovenal is het voorkomen van de schijn van arrogantie de belangrijkste
reden voor om geen no-reply-adres te gebruiken. Ontvangers die zinnen
als ‘Antwoord alsjeblieft niet op deze e-mail’ zien staan krijgen al
snel het gevoel dat het je niet kan schelen wat ze te zeggen hebben. En
terecht. Het gebruik van een no-reply-adres is als iemand een verhaal
vertellen, en vervolgens je oren bedekken en lalalala schreeuwen als ze
zich in het gesprek willen mengen.

En laten we eerlijk zijn. Als je daadwerkelijk gelooft dat je ontvangers
je aandacht niet waard zijn, dan ben je de schijn van arrogantie ook al
wel een beetje voorbij…
