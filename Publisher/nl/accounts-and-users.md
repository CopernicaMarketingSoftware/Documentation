Accounts en gebruikers
======================

Of je de software van Copernica nou benadert via de oude Publisher omgeving
of via de nieuwe Marketing Suite: je kunt altijd bij de module gebruikersbeheer 
komen. Daar kun je je eigen gegevens wijzigen - zoals je bedrijfsnaam of je 
emailadres en wachtwoord - en nieuwe logins voor collega's aanmaken. Ook kun je
via het gebruikersbeheer bepalen wie er toegang heeft tot jouw accounts.

Het account- en gebruikersbeheer van Copernica kan soms wat ingewikkeld 
overkomen. Dit komt doordat Copernica veel met [partners](https://www.copernica.com/nl/support/partners) 
werkt. Dit zijn bijvoorbeeld reclamebureaus, tekstschrijvers en DM en IT bedrijven 
die eindgebruikers ondersteunen bij het inzetten van Copernica. Al deze partners 
hebben op meedere manieren toegang nodig tot de software, omdat ze de software
enerzijds gebruiken voor hun eigen marketingcampagnes, maar ook toegang moeten
hebben om mee te kunnen kijken met hun klanten. Om dit mogelijk te maken, maken we 
in het gebruikersbeheer onderscheid tussen "gebruikers", "accounts" en "bedrijven".


Accounts en gebruikers
----------------------

We beginnen eenvoudig. Als je inlogt in Copernica gebruik je daarvoor je emailadres 
en wachtwoord. Dit zijn de gegevens die zijn gekoppeld aan jouw gebruikersprofiel. 
Deze login is strict persoonlijk: elk natuurlijk persoon met toegang tot de software
doet dat met zijn of haar eigen emailadres en wachtwoord. Het is niet toegestaan
om deze login te delen, en het is ook niet toegestaan om algemene gebruikersnamen
aan te maken zoals "redactie", "beheerder" of "info@bedrijfsnaam.nl".

Nadat je bent ingelogd krijg je toegang tot een *account*. Dit is de omgeving
waarin alle databases, profielen en templates staan die voor marketingacties
worden gebruikt. Meestal is er een één-op-één koppeling tussen een Copernica-account
en een bedrijf of organisatie in de echte wereld: alle templates en marketingacties
van die organisatie zijn opgeslagen in dat ene account. Als een organisatie
meerdere medewerkers heeft, dan kan elke medewerker met zijn *persoonsgebonden*
login toegang tot het account van het bedrijf, zodat meerdere medewerkers
makkelijk kunnen samenwerken.

Voor accounts gelden dezelfde regels als voor gebruikersprofielen: ook hier is het
niet toegestaan om algemene accounts aan te maken die voor of door meerdere organisaties
worden gebruikt. Anders gezegd: een account "ondernemersvereniging-dorpsstraat"
dat door alle winkeliers uit de dorpsstraat wordt gebruikt is niet toegestaan. Elke
ondernemer moet een eigen account aanmaken.

Kortom, we onderscheiden gebruikers en accounts, en meerdere gebruikers kunnen
toegang hebben tot een gedeeld account. Het wordt echter wat complexer als je 
bedenkt dat het ook mogelijk is om meerdere accounts aan te maken. Bijvoorbeeld als 
een bedrijf twee vestigingen heeft, en beide vestigingen willen hun eigen 
marketingcampagnes uitvoeren. Ook dat is mogelijk, omdat er voor elke vestiging
een appart account kan worden aangemaakt. Gebruikersprofielen kunnen worden gekoppeld
aan één of meerdere van deze accounts. Een manager op het hoofdkantoor kan toegang 
krijgen tot alle accounts, terwijl vestigingsmedewerkers alleen toegang hebben tot 
het account account van de desbetreffende vestiging.

Als je toegang hebt tot meerdere accounts dan werkt het inlogformulier iets
anders dan gebruikelijk. Nadat je bent ingelogd krijg je dan eerst een overzicht
van alle accounts waar je toegang toe hebt, en moet je een keuze maken uit die
accounts.


Accounts en bedrijven
---------------------

Zoals beschreven onderscheiden we gebruikers en accounts, en bestaat er eigenlijk
altijd een relatie tussen een account en een bedrijf-in-de-echte-wereld. De meeste 
accounts hebben daarom ook de naam van een bedrijf. Voor veel Copernicagebruikers 
is dit voldoende. Voor partnerbedrijven ligt het echter wat ingewikkelder.

Een Copernicapartner, zoals een reclamebureau, maakt vaak meedere accounts aan
ten behoeve van verschillende van zijn klanten. Of het gebeurt dat de partner geen
nieuw account voor een klant aanmaakt, maar wordt ingeschakeld om eens mee te 
kijken met een bestaande Copernicagebruiker die al toegang tot een account heeft en
van de diensten van een externe specialist gebruik wil maken. Om
dit in het gebruikersbeheer mogelijk te maken hebben we een driehoeksverhouding 
van gebruikers, bedrijven en accounts geïntroduceerd:

<pre>
            +---------------+
            |               |         heeft toegang tot
            |   Gebruiker   |   --------------------------------+
            |               |                                   |
            +---------------+                                   |
                                                                |
                    |                                           |
              werkt | bij                                       |
                    |                                           |
                    V                                           V
        
            +---------------+                           +---------------+
            |               |          betaalt          |               |
            |    Bedrijf    |    ------------------>    |    Account    |
            |               |                           |               |
            +---------------+                           +---------------+
</pre>

Bovenstaande driehoeksverhouding maakt het mogelijk om allerlei soorten toegang
tot accounts te verlenen. Een partner kan bijvoorbeeld een account aanmaken (en
betalen voor dit account op basis van de Copernicalicentie), en zowel zijn eigen
medewerkers toegang geven tot het account, als sommige medewerkers van de 
partner-klant.

Maar het is ook mogelijk dat een bedrijf iemand die helemaal niet bij het bedrijf
werkt (een externe marketingspecialist) toegang geeft tot zijn account. Ook zulke
relaties kunnen met worden gelegd. In het gebruikersbeheer kun je, afhankelijk
van je toegangsrechten, allemaal van dit soort relaties aanmaken. 


Hoe werkt dit in de praktijk?
-----------------------------

Zowel de oude Publisher omgeving als de nieuwe Marketing Suite stellen je in
staat om gebruikers, accounts en bedrijfsgegevens te beheren. In al deze omgevingen
kun je gebruikers koppelen aan bedrijven en kun je gebruikers koppelen aan 
accounts. Als je een "gewone gebruiker" bent (dat wil zeggen je gebruikt een enkel 
account waar je samen met een paar collega's toegang toe hebt), dan kan dit soms 
wat dubbelop lijken: je moet twee lijsten beheren: een lijst van collega's en een 
lijsten van mensen met toegang tot het account. En deze lijsten zijn vaak precies
hetzelfde: al je collega's moeten immers ook de accountdata kunnen benaderen.

Maar dit komt dus vanwege deze driehoeksstructuur, die je kunt gebruiken als je
meerdere accounts aanmaakt, of als je een niet-collega toch toegang wil geven
tot je account.
