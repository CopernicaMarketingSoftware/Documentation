Spamtraps in je verzendlijst zijn een probleem. Ze schaden je
[e-mailreputatie](./how-to-build-up-your-email-reputation.md)
en zorgen er voor dat je e-mailings vaker in spamfilters blijven hangen.
Doe er daarom alles aan om te voorkomen dat spamtraps in je database
terecht komen.

Wat zijn spamtraps?
-------------------

Spamtraps of spamvallen zijn schijnbaar valide e-mailadressen die worden
aangemaakt met als enige doel het identificeren van spammails. Deze
adressen worden op willekeurige locaties op internet verspreid, zonder
er ooit een mail mee te verzenden. Als er vervolgens e-mailings op zo’n
adres aankomen moet dat wel het gevolg
van [harvesting](http://en.wikipedia.org/wiki/Email_address_harvesting) zijn,
zo is de redenatie.

### Klopt dat niet dan?

Nee, niet helemaal. Indirect misschien wel, maar ook als bonafide
e-mailmarketeer kan het gebeuren dat je e-mailings bij een spamtrap
aankomen en jij zo op een blacklist komt te staan.

## Hoe kan dat nou?

Spammers hebben er alle baat bij de betrouwbaarheid van blacklists te
beschadigen door legitieme verzendadressen in een spamtrap te laten
lopen. Als zij dus het vermoeden hebben dat bepaalde e-mailadressen
spamvallen zijn, kunnen zij deze aanmelden voor bonafide e-mailings om
zo de reputatie van een blacklist te beschadigen.

Hoe vaker dit gebeurt, hoe minder betrouwbaar de spamtrap en de daaruit
komende zwarte lijst.
Bovendien gebruiken veel e-mailserviceproviders ongeldige e-mailadressen
als spamtraps. Zij kijken dan naar e-mailings die binnenkomen op
adressen die nooit bestaan hebben bijvoorbeeld.
Maar ook als iemand zich ooit een keer heeft aangemeld voor je
e-mailings en op een gegeven moment zijn e-mailaccount opzegt, kan dat
er toe leiden dat je op een blacklist terecht komt.


## Wat kan ik doen om te voorkomen dat ik e-mailings naar spamtraps zend?

Er zijn een aantal dingen die je kunt doen om te voorkomen dat je
spamvallen in je verzendlijst opneemt:

## Verificatie

Verifieer dat iedereen die zich via een webformulier aanmeldt voor je
e-mailings daadwerkelijk een mens is. Dat kan door middel van
een [(re)captcha](http://www.google.com/recaptcha), of door iemand
bijvoorbeeld te laten inloggen voordat hij zich inschrijft.Een nadeel
van deze methodes is dat ze vaak irritatie bij gebruikers oproepen en de
drempel verhogen om zich voor jouw nieuwsbrief aan te melden.

## Dubbele opt-in

Voer bij elke inschrijving een dubbelcheck uit. Laat iedereen zijn
aanmelding bevestigen door op een link te klikken in een e-mail, of door
hier op een andere manier op te reageren.

## Houd je database actueel

Zorg ervoor dat je een actuele database hebt. Verwerk niet alleen
opt-outs, maar controleer ook op [hard en soft
bounces](./the-difference-between-hard-bounce-and-soft-bounce...doesnt-exist.md) bij
ongeldige of verlopen e-mailadressen.

In het kort
-----------

Uiteindelijk komt het er op neer dat spamtraps niet de oorzaak, maar een
symptoom van het probleem zijn. Een verzendlijst vol spamvallen is
namelijk niet meer dan een teken van een vervuilde database. Wees dus
zorgvuldig bij het verzamelen van informatie en [houd je database
schoon](./database-marketing-and-web-surveys-avoid-corruption.md).

## Bekijk ook

-   [E-mailreputatie: hoe bouw je dit
    op?](./how-to-build-up-your-email-reputation.md "E-mailreputatie: hoe bouw je dit op?")
-   [Het verschil tussen hard bounce en soft
    bounces](./the-difference-between-hard-bounce-and-soft-bounce...doesnt-exist.md "Het verschil tussen hard bounce en soft bounces")
-   [Database-marketing en enquêtes, voorkom
    vervuiling](./database-marketing-and-web-surveys-avoid-corruption.md "Database-marketing en enquêtes, voorkom vervuiling")

