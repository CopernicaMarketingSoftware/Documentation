Accounts en gebruikers
======================

Op welke wijze je de software van Copernica ook benadert: je kunt altijd bij de
module gebruikersbeheer komen. Daar kun je je eigen gegevens wijzigen - zoals
je emailadres en wachtwoord, maar ook logins voor collega's aanmaken. Zowel
het dashboard op de [copernica.com website](https://www.copernica.com), de
Marketing Suite en de oude Publisher omgeving stellen je in staat om dit soort
handelingen uit te voeren.

Het account- en gebruikersbeheer van Copernica kan echter soms wat ingewikkeld 
overkomen. Dit komt doordat Copernica veel met [partners](https://www.copernica.com/nl/support/partners) 
werkt. Dit zijn bijvoorbeeld reclamebureaus, tekstschrijvers en DM en IT bedrijven 
die eindgebruikers ondersteunen bij het inzetten van Copernica. Al deze partners 
hebben op een meedere manieren toegang nodig tot de software, omdat ze de software
enerzijds gebruiken voor hun eigen marketingcampagne, maar ook toegang moeten
hebben om mee te kunnen kijken met hun klanten.

Om dit mogelijk te maken, maken we in het gebruikersbeheer onderscheid tussen 
"gebruikers", "accounts" en "bedrijven".


Accounts en gebruikers
----------------------

We beginnen eenvoudig. Als je inlogt in Copernica gebruik je daarvoor je emailadres 
en wachtwoord. Dit zijn de gegevens die gekoppeld zijn aan jouw gebruikersprofiel. 
Deze login is strict persoonlijk: elk natuurlijk persoon met toegang tot de software
doet dat met zijn of haar eigen emailadres en wachtwoord. Het is niet toegestaan
om deze login te delen, en het is ook niet toegestaan om algemene gebruikersnamen
aan te maken zoals "redactie", "beheerder" of "info@bedrijfsnaam.nl".

Nadat je bent ingelogd krijg je toegang tot een *account*. Dit is de omgeving
waarin alle databases, profielen en templates staan die voor marketingacties
worden gebruikt. Meestal is er een één-op-één koppeling tussen een Copernica-account
en een bedrijf of organisatie in de echte wereld: alle templates en marketingacties
van de organisatie zijn opgeslagen in dat ene account. Als een organisatie
meerdere medewerkers heeft, dan kan elke medewerker met zijn *persoonsgebonden*
login toegang tot het account van het bedrijf, waardoor meerdere medewerkers
makkelijk kunnen samenwerken.

Voor accounts gelden dezelfde regels als voor gebruikersprofielen: ook hier is het
niet toegestaan om algemene accounts aan te maken die voor of door meerdere organisaties
worden gebruikt. Gekscherend gezegd: een account "ondernemersvereniging-dorpsstraat"
dat door alle winkeliers uit de dorpsstraat wordt gebruikt is niet toegestaan. Elke
ondernemer moet een eigen account aanmaken.

Kortom, we onderscheiden gebruikers en accounts, en meerdere gebruikers kunnen
toegang hebben tot een gedeeld account. Het wordt echter wat complexer als je 
bedenkt dat het ook mogelijk is om meerdere accounts aan te maken. Bijvoorbeeld als 
een bedrijf twee vestigingen heeft, en beide vestigingen willen hun eigen 
marketingcampagnes uitvoeren. Ook dat is mogelijk, omdat er voor elke vestiging
een appart account kan worden aangemaakt. Afhankelijk van de verantwoordelijkheden 
van de medewerkers, kunnen gebruikersprofielen worden gekoppeld aan één of meerdere
van deze accounts. Een manager op het hoofdkantoor kan toegang krijgen tot alle 
accounts, terwijl vestigingsmedewerkers alleen toegang hebben tot het account
account van de desbetreffende vestiging.




