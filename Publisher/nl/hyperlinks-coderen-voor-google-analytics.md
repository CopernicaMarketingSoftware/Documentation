Copernica geeft u inzicht in de statistieken van een bepaalde campagne,
zoals het aantal kliks, impressies en foutmeldingen bij een e-mailing.
Het bezoekersgedrag en de conversies op je website zijn met die gegevens
echter niet te achterhalen. En is dat niet waar het bij je campagnes
uiteindelijk om draait?

Waarom hyperlinks coderen voor Google Analytics?
------------------------------------------------

Veel marketeers gebruiken Google Analytics als webstatistiekpakket.
Google Analytics is gratis maar biedt enorm veel informatie en
functionaliteit. Door voortaan de hyperlinks die je in de nieuwsbrief
wilt plaatsen te voorzien van een klein beetje extra (meet)code, worden
bezoekers en conversies in Google Analytics niet als 'direct verkeer'
gemeten, maar worden ze toegewezen aan een door jezelf bedachte
campagnenaam.

Hoe codeer je de hyperlinks?
----------------------------

Aan alle hyperlinks die je opneemt in de e-mail voeg je een bron
('Copernica'), een medium ('E-mail') en een campagnenaam (zoals
'Nieuwsbrief-apr-2011') toe. Daarnaast gebruik je ook een contentelement
waarmee u aangeeft welke hyperlink het betreft. Stel dat je bij een
artikel in je nieuwsbrief een aanklikbare afbeelding en een tekstlink in
de introtekst gebruikt, die beiden naar dezelfde pagina binnen je
website verwijzen, dan kun je met het contentelement achterhalen wat het
beste werkt.

Waar vind je de resultaten terug?
---------------------------------

Vanaf de dag nadat de campagne is gestart, kun je de verzamelde data in
Google Analytics terugvinden. Bij 'Verkeersbronnen' en vervolgens
'Campagnes' verschijnt de campagnenaam die je in de hyperlink hebt
gebruikt, in dit voorbeeld dus 'Nieuwsbrief-apr-2011'. Het is vanaf daar
ook mogelijk om de resultaten per bron, medium of contentelement te
specificeren.
