Bij Copernica Marketing Software staan privacy en de bescherming van
persoonsgegevens hoog in het vaandel. Daarom moet je erover waken dat de
marketingactiviteiten die je uitvoert, volgens de wet verlopen.
Hieronder bieden wij graag enkele handvatten voor het verzamelen en
verwerken van persoonsgegevens bij jouw marketingactiviteiten.

Uitgebreide toelichting
-----------------------

Voor een meer uitgebreide toelichting omtrent de Wet bescherming
persoonsgegevens kan je terecht bij het
[CBP](http://www.cbpweb.nl/pages/ind_wetten_wbp.aspx "Meer informatie over de Wet bescherming persoonsgegevens")
(College Bescherming Persoonsgegevens) of bij de
[OPTA](http://www.opta.nl/nl/ "Website van OPTA") (Onafhankelijke Post
en Telecommunicatie Autoriteit).

Vanaf 1 januari 2012 is in Nederland ook de nieuwe Code E-mail in
werking getreden. Deze code zal de reeds bestaande codes voor
commerciële e-mail aan bedrijven en consumenten vervangen en wordt
onderdeel van de Reclame Code. Wat moet je zeker weten over deze code en
welke regels moet je volgen? Dat lees je onder het kopje Code E-mail.

### Persoonsgegevens

Onder persoonsgegevens verstaat men:

-   Elk gegeven dat informatie bevat over een natuurlijk persoon
-   Gegevens die een persoon identificeerbaar maken

Hieronder vallen bijvoorbeeld het telefoonnummer, NAW-gegevens,
e-mailadres, IP-adres, bankrekening, foto's of cookies (voor zover deze
herleidbaar zijn naar een individu).

Gegevens over ondernemingen of organisaties zijn in de regel geen
persoonsgegevens. Komen in je
[database](./maak-je-eigen-database.md "Je eigen database(s) maken en beheren")
alleen ondernemingen voor, dan zijn de desbetreffende gegevens dus geen
persoonsgegevens. Vastgelegde gegevens over contactpersonen bij deze
ondernemingen zijn wel persoonsgegevens.

### Verwerking persoonsgegevens

Je verwerkt persoonsgegevens als je een of meer handelingen verricht met
betrekking tot persoonsgegevens: je moet feitelijke macht kunnen
uitoefenen over de persoonsgegevens.

Wanneer je persoonlijke gegevens gaat verwerken, moet dit volgens
eerlijke verwerking. Dit houdt in dat de verwerking plaatsvindt:

-   In overeenstemming met de wet. Dat betekent dat je naast de Wbp ook
    andere wetgeving in acht neemt zoals de Telecommunicatiewet
-   Op een behoorlijke en zorgvuldige wijze
-   Wanneer persoonsgegevens voor welbepaalde, uitdrukkelijk omschreven
    en gerechtvaardigde doelen worden verzameld. Bepaal dus een helder
    en concreet doel waarvoor je de persoonsgegevens wilt verzamelen.

Het verwerken van gegevens mag onder andere gebaseerd zijn op:

-   'Ondubbelzinnige' toestemming
-   Noodzakelijk voor uitvoering van een overeenkomst
-   Behartiging van een gerechtvaardigd belang, tenzij het privacy
    belang voorgaat

### Ondubbelzinnige toestemming

De eerste grondslag voor verwerking van gegevens is de verwerking op
grond van ondubbelzinnige toestemming. Dit houdt in dat de betrokkene
zijn wil in vrijheid heeft geuit, de toestemming van de betrokkene
gericht is op bepaalde gegevensverwerking(en) en dat er bij de
verantwoordelijke geen twijfel bestaat over de toestemming van de
betrokkene. Indien die twijfel wel bestaat moet deze worden weggenomen
en moet de betrokkene alsnog om zijn toestemming worden gevraagd.

### Uitvoering van een overeenkomst

Als je met iemand een overeenkomst hebt gesloten, mag je de
persoonsgegevens van diegene verwerken voor zover dat noodzakelijk is om
de overeenkomst uit te voeren. Daarnaast mag je ook gegevens verwerken
in de fase voor het sluiten van de overeenkomst indien dit noodzakelijk
is.

### Behartiging van een gerechtvaardigd belang

Je mag persoonsgegevens verwerken wanneer dit noodzakelijk is voor een
gerechtvaardigd belang van jou of een derde, tenzij de belangen of de
fundamentele rechten van de betrokkene voorrang hebben over dit
gerechtvaardigd belang. Een gerechtvaardigd belang om persoonsgegevens
te verzamelen is bijvoorbeeld een goede bedrijfsvoering waarbij het
zowel om externe als interne activiteiten kan gaan. Onder een
gerechtvaardigd belang, dat altijd concreet omschreven dient te zijn,
verstaat men onder andere:

-   Bevorderen van de verkoop
-   Reclame, ook ten behoeve van derden
-   Doorgeven van informatie aan derden
-   Direct Marketing

In het geval van een gerechtvaardigd belang als direct marketing mag men
zonder toestemming en zonder uitvoering te geven aan een overeenkomst de
persoonsgegevens verwerken **MAAR:**

-   Voor e-mail en SMS heb je altijd toestemming nodig = **opt-in**
-   Bij direct marketing activiteiten dien je te allen tijde het recht
    van verzet te bieden = **opt-out**

Let op: Persoonsgegevens mogen niet verder worden verwerkt op een wijze
die onverenigbaar is met de doeleinden waarvoor ze zijn verkregen. Het
doorgeven van persoonsgegevens aan derden is dus geoorloofd binnen de
doeleinden waarvoor de persoonsgegevens zijn verkregen.

### Informatieplicht en opt-out

Je hebt als verantwoordelijke te allen tijde een informatieplicht ten
opzichte van de betrokkene. Een betrokkene wiens gegevens worden
verwerkt, moet kunnen nagaan wat er met die gegevens gebeurt. Daarnaast
heeft de betrokkene het recht bezwaar te maken tegen de verwerking van
zijn persoonsgegevens. De informatieplicht houdt in dat je als
verantwoordelijke de betrokkene informeert over:

-   Wie je bent (de identiteit van de verantwoordelijke)
-   Voor welk doel of doeleinden je de gegevens verzamelt en verwerkt
-   Het recht op inzage en correctie van de gegevens van de betrokkene
-   Het recht op verzet

Daarnaast dien je in het geval van derdenverstrekking de betrokkene te
informeren over:

-   De categorie waarbinnen de derden zich bevinden
-   Het recht van verzet tegen deze derdenverstrekking

### E-mailmarketing

Zoals eerder beschreven is het voor e-mailmarketing noodzakelijk een
opt-in te voorzien richting je commerciële en zakelijke relaties. Dit
houdt in dat je voor het volgende een opt-in voorziet:

-   Commerciële en charitatieve doeleinden
-   Nieuwsbrieven
-   Persberichten

Je dient echter geen opt-in aan te bieden wanneer je eigen klanten
benadert voor eigen gelijksoortige producten en diensten = soft opt-in.
Je dient wel te allen tijde een opt-out aan te bieden. Een soft opt-in
kan je toepassen wanneer je e-mailmarketing inzet:

-   Binnen het eigen concernverband
-   Richting een bestaande klantrelatie
-   Voor de verkoop van een eigen product of dienst
-   Waarbij de verstrekte informatie binnen de redelijke verwachtingen
    van de ontvanger valt

### Code e-mail

Vanaf 1 januari 2012 treedt de nieuwe Code E-mail in werking. Deze code
zal de reeds bestaande codes voor commerciële e-mail aan bedrijven en
consumenten vervangen en wordt onderdeel van de Reclame Code. De nieuwe
code moet volgens de
[DDMA](http://ddma.nl/zelfregulering-wetgeving/nieuwe-code-e-mail-codewoord-transparantie/ "Meer informatie over de nieuwe Code E-mail")
zorgen dat bedrijven transparanter gaan communiceren over hun
e-mailmarketing richting de consument. De adverteerder wordt een stuk
verantwoordelijker en de geadresseerde wordt beter beschermd.

Maar wat betekent deze nieuwe code voor gebruikers van Copernica? Wat
moet je zeker weten en welke regels moet je volgen?

-   Zorg dat je toestemming hebt voor het versturen van e-mail. Maak je
    gebruik van een adressenbestand van een derde partij? Zorg dat
    diegene waarvan je e-mailadressen verkrijgt (bestandseigenaar)
    toestemming van de geadresseerde heeft, reclame te versturen. Hier
    blijft het principe van de ondubbelzinnige toestemming gelden: de
    geadresseerde moet middels een actieve handeling bewust toestemming
    geven. De geadresseerde dient ook expliciete toestemming te geven
    aan een bestandseigenaar om zijn e-mailadres aan derde partijen te
    verstrekken.
-   De geadresseerde moet duidelijk zien waarvoor zijn e-mailadres wordt
    gebruikt. Dit mag niet meer worden verstopt in de Algemene
    Voorwaarden of het Privacy Statement.
-   Soft opt-in blijft gelden. Je hebt geen voorafgaande toestemming
    nodig wanneer e-mailadressen gebruikt worden om gelijksoortige
    producten of diensten aan te bieden.
-   Bij een nieuwsbriefinschrijving dien je te vermelden welke
    informatie de geadresseerde mag verwachten. "Ja, ik schrijf mij in
    voor deze nieuwsbrief", is niet langer voldoende.
-   De Code verplicht de bestandseigenaar of de adverteerder ertoe zijn
    label (merk of bedrijfsnaam) op te nemen in het 'Van-veld'. De
    geadresseerde moet altijd de mogelijkheid hebben zich af te melden
    bij diegene die de toestemming heeft hem reclame te versturen.
-   De geadresseerde moet zich kunnen afmelden op het niveau waarop hij
    is aangemeld. Bijvoorbeeld: Een uitgever of BV heeft meerdere
    productlijnen of titels en zendt hierover commerciële e-mails. De
    geadresseerde heeft dan het recht zich af te melden op het niveau
    van de BV of uitgever, als zijn data op dit niveau is opgeslagen.
    Hij hoeft zich dan niet meer per productlijn of afzonderlijke titel
    af te melden.
-   In het 'Reply To-veld' moet een werkend adres staan en geen no-reply
    adres. Er moet altijd een contactmogelijkheid zijn binnen de e-mail
    voor de geadresseerde.
-   In geval van Tell-a-friend systemen moet de naam van de vriend die
    de boodschap verstuurt in het 'Van-veld' verschijnen. Zo heeft de
    geadresseerde de mogelijkheid zijn vriend direct te beantwoorden.
    Deze kan dan direct aangeven of hij dergelijke e-mails wenst te
    ontvangen.
-   Er is ook een advies opgenomen over het gebruik van bijlagen bij
    commerciële e-mails. Zo wordt aangeraden helemaal geen bijlagen mee
    te sturen. E-mailberichten met bijlagen worden relatief vaak geweerd
    door antivirus software en dragen bij aan een slechte reputatie van
    e-mail. Mocht je toch bijlagen willen meesturen, zorg dan dat deze
    niet groter zijn dan 150 kb.

### Tell-a-friend

Tell-a-friend houdt in dat men via een website zonder voorafgaande
toestemming een bekende op de hoogte stelt van een boodschap of nieuwtje
van die website. Dit kan men ook omschrijven als 'viral marketing'. Het
OPTA en het CBP hebben bepaald dat tell-a-friend onder bepaalde
voorwaarden is toegestaan:

-   De communicatie gebeurt volledig op eigen initiatief van de
    internetgebruiker (of afzender), de website stelt hier geen (kans
    op) beloning tegenover voor afzender of ontvanger
-   Voor de ontvanger moet het duidelijk zijn wie de initiatiefnemer van
    de e-mail is, zodat hij diegene kan aanspreken als hij niet gediend
    is van dergelijke mails
-   De afzender moet volledige inzage hebben in het bericht dat namens
    hem wordt verzonden, zodat hij de verantwoordelijkheid kan nemen
    voor de persoonlijke inhoud van het bericht
-   De website in kwestie mag de e-mailadressen en andere
    persoonsgegevens niet gebruiken of bewaren voor andere doeleinden
    dan het eenmalig verzenden van een bericht namens de afzender.
    Daarnaast dient de website het systeem te beveiligen tegen misbruik,
    zoals het geautomatiseerd verzenden van spam

Volgens de e-mailcode moet tell-a-friend aan de volgende voorwaarden
volstaan:

-   Persoonlijke relatie van geadresseerde mag zonder toestemming
    reclame toesturen
-   Naam van de persoonlijke relatie moet vermeld worden in het
    'Van'-veld
-   De initiatiefnemer moet volledige inzage krijgen in het te verzenden
    bericht
-   Reactie van de geadresseerde komt direct aan in de mailbox van de
    persoonlijke relatie. E-mailadres van persoonlijke relatie staat in
    het 'Reply-to'-veld
-   Men mag als adverteerder alleen e-mailadressen en andere
    persoonsgegevens voor andere doeleinden gebruiken met toestemming
    van de betrokkenen
-   Verbod op harvesten: Het is niet toegestaan opgegeven adressen op te
    slaan in de commerciële database

