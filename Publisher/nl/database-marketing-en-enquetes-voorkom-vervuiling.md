Vervuilde lijsten zijn het grootste gevaar dat op de loer ligt bij
[database-marketing](./database-marketing-&-e-commerce-your-very-own-pot-of-gold.md).
Niet alleen moeten je gegevens zoveel mogelijk up-to-date zijn, je wilt
ook dat je vooral over relevante en kwalitatieve informatie beschikt.
Want hoe meer gegevens in je database, hoe groter de kans op vervuiling.

Tips voor het opstellen van een goede enquête
---------------------------------------------

Goede database-marketing begint daarom al met het verzamelen van de
juiste gegevens. [Online enquêtes](./enquetes.md) zijn
een prima middel om je database te verrijken met relevante data.  Maar
als je deze niet goed opstelt, door bijvoorbeeld de verkeerde vragen te
stellen, levert dat irrelevante of zelfs onjuiste gegevens op.
Dat dit tot grote problemen kan leiden, blijkt onder andere uit
onderzoek van Dun & Bradstreet. Volgens dit bedrijf is van de gemiddelde
database zo’n [60
procent](http://www.managersonline.nl/vaknieuws/937/www.mastermeetings.nl)
van de gegevens vervuild. Funest voor je database-marketing. Veel
bedrijven bleken zelfs 35 procent minder klanten te hebben dan ze zelf
dachten.
Houd je database dus schoon. En dat begint al bij het verzamelen van
data. Een aantal tips voor het opstellen van een goede enquête:

Stel de juiste multiple-choice-vragen
-------------------------------------

Veel marketeers kiezen bij het opstellen van een enquête vooral voor
multiple-choice-vragen. Logisch, want de antwoorden op deze vragen zijn
het gemakkelijkst automatisch in je database te verwerken. Niets mis mee
ook, zolang je maar goed blijft nadenken bij de formulering van de
vragen en antwoorden:

### 1. Voorkom valse dilemma's

Soms kom je bij online enquêtes wel eens vragen tegen als: wat is je
favoriete eten? Waarbij je dan de keuze hebt uit bijvoorbeeld pasta,
aardappelen en vlees. Daarmee creëer je echter een vals dilemma, er zijn
immers veel meer mogelijkheden dan deze drie voedselsoorten.

### 2.Wees niet te sturend

Zelfs als je in bovenstaand voorbeeld een optie toevoegt als ‘anders,
namelijk:’ moet je voorzichtig zijn. Door eerst drie suggesties te
geven, stuur je de respondent misschien onbewust in zijn antwoord. En
dat zorgt weer voor onjuiste informatie, waardoor jij uiteindelijk
minder effectief bent met database-marketing. Kies bij dit soort vragen
daarom liever voor een antwoord waarin de respondent alleen tekst kan
invoeren.

### 3. Pas op voor antwoordmogelijkheden die elkaar niet uitsluiten

'Ben je tevreden over onze dienstverlening?' Een prima vraag om te
stellen in een enquête. Maar je hebt er niet veel aan als je de
respondent vervolgens laat kiezen uit

Ja, ik ben tevreden \
Ja, ik zou anderen deze diensten aanraden \
Nee, ik ben niet tevreden \

Antwoorden 1 en 2 sluiten elkaar immers niet uit. Kies in zo’n geval dus
niet voor radio buttons waarbij maar één antwoordmogelijkheid bestaat,
maar geef de respondent de mogelijkheid meerdere keuzes aan te vinken.

### 3. Stel geen overbodige vragen

Zoals eerder gesteld is het voor database-marketing belangrijk dat je
beschikt over alleen relevante gegevens. Is het voor een verkoper van
campingartikelen echt van belang om te weten hoe lang zijn klanten er
over rijden naar Frankrijk? Hoe relevant is het voor een theefabrikant
te weten of iemand liever uit een kopje of een bekertje drinkt?
Niet alleen haal je met overbodige vragen irrelevante data binnen die
de kans op database-vervuiling verhogen, je neemt er ook meer tijd van
de respondent mee in beslag. Met iedere bijkomende vraag verhoog je dus
de kans dat iemand tijdens het invullen van je enquête afhaakt.

### 4. Word niet te inhalig

Informatie is de sleutel tot succesvolle database-marketing. Relevante
data wil je hebben, en zoveel mogelijk. Als marketeer ben je er daarom
misschien toe geneigd alle vragen op een enquête ‘verplicht’ te maken.
Maar wie het onderste uit de kan wil halen, krijgt vaak het deksel op de
neus. Respondenten willen of kunnen nou eenmaal niet overal antwoord op
geven. Als je ze dan dwingt toch een antwoord te geven, is de kans dat
hier kwalitatieve informatie uitkomt zeer klein. Hou je database liever
schoon, en geef ze de optie een vraag over te slaan.

### Bekijk ook

-   [Database marketing: je eigen pot met
    goud?](./database-marketing-&-e-commerce-your-very-own-pot-of-gold.md "Database marketing: je eigen pot met goud?")
-   [Enquêtes](./enquetes.md "Enquêtes")

