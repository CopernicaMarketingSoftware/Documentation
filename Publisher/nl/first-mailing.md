# Eerste mailing
Om je op weg te helpen met je eerste mailing hebben we de onderstaande checklist opgesteld. Deze bevat alle benodigdheden voor het versturen van je eerste mailing.

## 1. Senderdomain instellen
Voordat je mailings kunt versturen is het nodig om een senderdomain te configureren. Je vindt dit onder __'[Configuratie -> Senderdomains](https://ms.copernica.com/#/admin/account/senderdomains)'__. 

Het configuratieproces bestaat uit twee onderdelen: (1) het opzetten van een senderdomain in de interface en (2) het instellen van DNS-instellingen bij je hostingpartij. Dit proces maakt het voor Copernica mogelijk om vanuit jouw domein e-mails te versturen.

_[Meer informatie over het instellen van senderdomains](./sender-domains)._

## 2. Database inrichten
Databases zijn het centrale punt van informatie binnen Copernica. Hierin worden alle contacten opgeslagen die jij als gebruiker gaat mailen. Deze contacten worden 'profielen' genoemd. Bij Copernica zit je niet vast aan standaardverzendlijsten. In plaats daarvan kun je een database configureren naar je eigen voorkeuren.

Om je huidige databases in te zien of om een nieuwe database aan te maken navigeer je naar __'Profielen'__.

_[Meer informatie over het aanmaken van databases en databasevelden](./database-profiles)_.

## 3. Profielen importeren
Er zijn verschillende manieren waarop je nieuwe profielen binnen je database kunt toevoegen of wijzigen. Zo kun je profielen handmatig, via de [API](./apis), via [webformulieren](./webforms) of door middel van een [import](./database-import) aanpassen. 

Voor je eerste mailing raden we aan om gegevens te importeren in je database.

_[Meer informatie over het importeren van profielgegevens](./database-import)_.

## 4. Selectiestructuur
Een goede verzendlijst verbetert de resultaten van e-mailmarketingcampagnes. Het versturen van e-mails naar niet-bestaande e-mailadressen of personen die de mails niet openen heeft een negatieve invloed op je verzendreputatie. Daardoor kunnen er meer e-mails in de spamfolder belanden.

Je bent binnen Copernica vrij om zelf een selectiestructuur te bepalen. Om je daarbij te helpen bieden we echter ook een standaardstructuur aan. De standaardstructuur filtert de profielen die je mails niet kunnen of willen ontvangen uit de verzendselectie. Denk daarbij aan bounces, klachten, dubbele profielen, uitschrijvers, inactieven of profielen met een foutieve e-mailsyntax.

Je kunt de standaardselectie aanmaken door binnen je gekozen database te navigeren naar __'Configureren -> Standaardselecties aanmaken'__. Ook kun je deze instellen bij het aanmaken van een nieuwe database.

_[Meer informatie over het aanbrengen van een selectiestructuur](./database-management)_.

## 5. E-mailopmaak
Voordat je een e-mail kunt versturen is het nodig om eerst een template of document aan te maken. Met de [E-mail-editor](./design) ontwikkel je uitgebreide e-mailtemplates door middel van drag and drop of HTML. Je kunt daarbij gebruik maken van feeds, conditionele content en meer. 

_[Meer informatie over HTML-templates](./email-editor-html-templates)_.

## 6. Verzending
Het versturen van je eerste mailing vereist een verzendselectie (inclusief profielen), template en document. De voorgaande stappen helpen je bij het aanmaken daarvan. Heb je de checklist succesvol doorlopen? Je bent dan klaar om de mailing te versturen. 

_[Meer informatie over het versturen van mailings](./sending-mailings)_.
