Elke domeinnaam (bijv. 'www.copernica.com') is gekoppeld aan een IP
adres. Het IP adres is het unieke herkenningsadres van een netwerk
(bijv. 217.67.229.100). Hiermee kan elke computer aangesloten op
internet de betreffende website vinden. De koppeling tussen domeinnaam
en IP adres heet het Domain Name System (DNS).

DNS is een client-server-systeem: Een soort digitale postcodeboeken met
DNS gegevens. Een opvrager (client) gebruikt het DNS-protocol om aan een
aanbieder (server) een naam of adres op te vragen, waarop de server een
antwoord terugstuurt. Wanneer iemand een website aanroept, wordt
razendsnel contact met een DNS-server gemaakt om het juiste IP adres te
vinden en de website te kunnen tonen. Het opzoeken van een nummer bij
een naam wordt lookup genoemd; het opzoeken van een naam bij een nummer
noemt men een reverse lookup.

DNS wordt ook gebruikt om de mailservers voor een domein op te zoeken,
de computers die de e-mail ontvangen. Bij de DNS gegevens staat daarom
ook geregistreerd, welke IP adressen toestemming hebben om e-mail te
versturen vanuit die domeinnaam. Maar als je systemen niet op orde zijn
of je verzendt via een derde partij of marketing software, kan het zijn
dat je verzend IP afwijkt van de geregistreerde adressen. De
authenticatie klopt dus niet meer (een proces dat de ontvangende
mailserver uitvoert wanneer er een mail van een verzendende mailserver
binnenkomt). De ontvangende e-mailserver zal dit ook zien, zodat je
e-mail geweigerd wordt, of extra kritisch wordt bekeken door
spamfilters. De kans op inboxbezorging wordt dan aanzienlijk kleiner!
