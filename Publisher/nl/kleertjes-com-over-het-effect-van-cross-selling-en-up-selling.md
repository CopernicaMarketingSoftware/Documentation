Hoe boost je als e-commerce organisatie je omzet uit marketingacties en
hoe maak je de dialoog met de klant optimaal? In de serie ‘Webwinkelier
in beeld’ delen e-commerce organisaties hun aanpak. Deze aflevering
interviewde Copernica kleertjes.com over het effect van cross-selling en
up-selling.

Sinds de oprichting in 2003 kent Kleertjes.com een constante groei en
bestaat het assortiment inmiddels uit ruim honderd merken. Het toepassen
van *cross-*en *up-selling* draagt dan ook bij aan het succes van
Kleertjes.com.

‘Door cross- en up-selling in te bouwen, ben je in staat veel meer van
je assortiment aan je klanten te tonen. Het gaat hierbij vooral om
inspiratie en niet zozeer om botte verkoop’, vertelt Peter Reddering,
e-commerce manager bij Kleertjes.com.

**Verbanden leggen**

Cross- en up-selling komt, kort omschreven, neer op het verkopen van
respectievelijk gerelateerde producten of duurdere producten. Hierbij is
het vooral belangrijk de juiste producten met elkaar in verband te
brengen. ‘Dat doe je op basis van een collectie waarbij het merk zelf al
heeft nagedacht over wat goed past. Maar naast deze rijke productcontent
kijken wij ook verder naar het koop- en kijkgedrag van de klant. Op
basis daarvan kun je allerlei verbanden leggen en gerelateerde producten
tonen aan je klant’, legt Reddering uit. Anderzijds mag je hierin ook
zelf de juiste richting kiezen. Stel dat bijvoorbeeld de zomer begint,
dan ken je aan bepaalde productcategorieën een hogere waarde toe. Deze
producten verschijnen dan vaker op je website.

**Rol van klant(gegevens)**

****Voor een goede invulling van campagnes met cross- en up-selling heb
je natuurlijk de juiste klantgegevens nodig om je aanbod zo relevant
mogelijk te maken. ‘Naast het koop- en kijkgedrag bieden we binnen
Kleertjes.com ook de mogelijkheid een kindprofiel op te stellen. Zo maak
je het aanbod steeds persoonlijker en passender voor je klant’, zegt
Reddering. Klanten waarderen dit enorm en dit valt ook op te maken uit
de reacties naar aanleiding van de cross- en up-sell campagnes. ‘Wat
klanten juist zo prettig vinden is dat ze voor hun gevoel een advies op
maat krijgen op basis van kleding die ze eerder hebben bekeken of
geselecteerd en de profielgegevens. Los van wat je meet en ziet in je
analyses, hecht ik juist aan die reacties de meeste waarde.’

**Advies van Peter Reddering, e-commerce manager bij kleertjes.com**

Hou cross- & upsell uit de commerciële sfeer en ga op zoek naar daar
waar het ook toegevoegde waarde heeft voor de klant. Ik geloof dat
wanneer je dit heel goed doet en met het streven er ook iets leuks van
te maken, dit op lange termijn zal bijdragen aan je winst en aan je
omzet.

*Dit artikel is reeds verschenen in Twinkle magazine en op
[twinklemagazine.nl](http://twinklemagazine.nl/praktijk/2011/04/het-effect-van-cross-selling-en-up-selling/index.xml "twinklemagazine.nl").*
