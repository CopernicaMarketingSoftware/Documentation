Wie per e-mail nieuwsbrieven verstuurt, wil natuurlijk wel dat de
ontvanger ze opent en leest. Niet alleen heb je dus goede content nodig,
je moet er ook alles aan doen om de open rate van je
[e-mail-nieuwsbrief](./bruikbare-nieuwsbrieven-samenstellen-hoe-ga-je-te-werk.md)
te verhogen. Deze acht tips helpen je daarbij: 

![Acht tips om de open rate van je e-mailings te
verhogen](../images/email-open-rate.png "Acht tips om de open rate van je e-mailings te verhogen")

**Tip 1: Maak duidelijk wie de afzender is**
Nog voordat een ontvanger kijkt waar een nieuwsbrief over gaat, bekijkt
hij wie de afzender van de e-mail is. Maak dit zo duidelijk mogelijk.
Alleen een e-mailadres meesturen is hier uit den boze.
 Ga bij het afzenderveld dus voor Bedrijf X en niet voor
info@bedrijfx.nl. Een combinatie van beide kan natuurlijk ook: “Bedrijf
X” \<info@bedrijfx.nl\>.**

**Tip 2: Schrijf een pakkende onderwerpregel**
Zorg dat jouw nieuwsbrief opvalt met een prikkelende onderwerpregel.
Een goede subject line nodigt uit om te openen en vertelt tegelijk waar
de e-mail over gaat.
Kies bij een nieuwsbrief gericht op werkzoekenden dus niet voor een
titel als:

-   Sollicitatienieuws

Maar liever voor:

-   Recruiters vragen om je Facebook-wachtwoord

De ideale lengte voor een onderwerpregel is maximaal 45 tekens, langere
subject lines worden door veel mailprogramma’s meestal afgebroken.

**Tip 3: Maak een sterke snippet of preheader**
Een [snippet of een
preheader](./preheader-of-snippet-de-versterking-van-je-onderwerpregel.md)
is de eerste tekst die wordt weergegeven onder of naast de
onderwerpsregel. Bij veel nieuwsbrieven bevat de snippet standaardregels
als:

-   Is deze e-mail niet goed leesbaar? Bekijk dan de webversie.
-   U ontvangt deze nieuwsbrief omdat u bent ingeschreven voor…

Dat kan beter. Schrijf ook hier een prikkelende introductie die
uitnodigt tot openen en verder lezen.

**Tip 4: Verzend op de juiste dag**
Welke dag en hoe laat je een e-mail-nieuwsbrief verzendt is van grote
invloed op de open rate. Als je doelgroep vooral zakelijk is, is het
bijvoorbeeld niet aan te raden een e-mail in het weekend uit te sturen
aangezien de meeste mensen dan vrij zijn. Houd ook rekening met de tijd
waarop je een e-mailing verstuurt. Net na de lunchpauze zijn werknemers
bijvoorbeeld minder met hun werk bezig, en eerder geneigd je nieuwsbrief
te openen.

**Tip 5: Haal alleen de juiste opt-ins binnen**
Maak van begin af aan duidelijk waar iemand zich voor inschrijft. Hoe
vaak ontvangen zij een nieuwsbrief? Wat voor informatie kunnen zij
verwachten? Misschien dat sommige
[opt-ins](./opt-in-double-opt-in-vraagt-u-om-toestemming.md)
hierdoor afhaken, en dat is maar goed ook. Liever één ontvanger die je
e-mail leest, dan tien die hem ongeopend weggooien.

**Tip 6: Wees niet te bang abonnees te verliezen**
Maak het je abonnees niet te moeilijk om zich uit te schrijven voor je
nieuwsbrief. Niet alleen ben je wettelijk verplicht ontvangers de
mogelijkheid tot opt-out te bieden, het heeft weinig nut iemand te
blijven bestoken met e-mails die hij toch niet leest. Of je e-mails
zelfs markeert als spam.

**Tip 7: Vind de juiste zendfrequentie**
Hoe vaak moet je een nieuwsbrief versturen? Wat is de ideale
zendfrequentie? Het antwoord op die vraag kun je maar op één plaats
vinden: bij de opt-in. Geef iemand die zich inschrijft de mogelijkheid
te kiezen hoe vaak hij een e-mail-nieuwsbrief wil ontvangen.

**Tip 8: Meten is weten**
Niet elke doelgroep is hetzelfde. Bovenstaande tips helpen je daarom
maar gedeeltelijk op weg. De beste manier om je open rate te verhogen is
door verschillende dingen uit te proberen en de e-mailstatistieken te
meten.

Maak gebruik van [A/B-tests](./split-run-test-enkele-praktische-tips.md)
en probeer diverse onderwerspregels en verzendtijden om te kijken wat
het beste werkt. Sleutel en tweak net zolang tot je de juiste vorm hebt
gevonden en de open rate haalt die je voor ogen hebt. 
