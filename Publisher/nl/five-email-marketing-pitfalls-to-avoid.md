Op het internet circuleren tegenwoordig verschillende artikelen waarin
tips worden aangedragen om optimale resultaten te halen uit je
e-mailmarketing. Daar geef ik eens graag een andere draai aan. In deze
blogpost benoem ik graag 5 dingen die je absoluut niet moet doen wanneer
je aan de slag gaat met
[e-mailmarketing](./three-crucial-email-marketing-tips-for-2013.md)!

1. E-mails versturen met een onduidelijk afzendadres
----------------------------------------------------

Je ontvangers beschikken over een inbox die tegenwoordig voor een groot
deel bestaat uit e-mails die ze nauwelijks tot niet lezen. Ze zijn erg
waakzaam over de berichten die ze binnenkrijgen en kijken daarbij dan
ook uit naar de afzender van iedere e-mail. Zorg er dus voor dat je een
herkenbare naam en e-mailadres gebruikt in het “Van”-veld. Maak het voor
je ontvanger makkelijk te zien wie je bent.

Sommige marketeers, en ikzelf ook, weten uit ervaring dat je een hogere
[open
rate](http://www.karelgeenen.nl/20/acht-tips-om-de-open-rate-van-je-e-mail-nieuwsbrief-te-verhogen)
en click-through rate verkrijgt wanneer je gebruik maakt van je eigen
naam of de naam van een medewerker tezamen met de bedrijfsnaam. En nog
belangrijker (staat ook in de code E-mail), het adres waarmee je
verstuurt moet ook een werkend adres zijn! Tip: gebruik geen
noreply-adres dat niet werkt. Hiermee wek je de indruk dat je geen
antwoord verwacht van je ontvanger.

2. Gebruik maken van een te lange onderwerpregel
------------------------------------------------

De onderwerpregel maakt of kraakt de e-mailbeleving bij je ontvangers.
Je onderwerpregel hoort relevant, bondig en boeiend te zijn. Het is
belangrijk dat je weet hoe lang je onderwerpregel er in de verschillende
inboxen uitziet. Dat kan je testen.

Maar je wilt niet dat je onderwerpregel te vroeg wordt afgebroken!
Gebeurt dat wel, dan komt de boodschap van je onderwerpregel niet over.
Dat heeft natuurlijk weer effect op de open ratio van je e-mails. Wees
dus direct en uitnodigend. Beperk je onderwerpregel tot maximaal 50
tekens. Mocht je beschikken over een groot aantal mobiele lezers, hou
het dan op maximaal 20 tekens of minder.

Extra tip: Probeer [de
preheader](http://www.marketingfacts.nl/berichten/20111104_preheader_of_snippet_de_versterking_van_je_onderwerpregel)
van je mail ook te gebruiken. Hiermee geef je extra lading aan je
onderwerpregel en trek je sneller de aandacht van je ontvangers in de
inbox.

3. Teveel vragen van je ontvangers
----------------------------------

Bevat je e-mail meer dan één call-to-action, dan zijn dat er al teveel.
Hoe groot de verleiding ook mag zijn, beperk jezelf tot het gebruik van
een enkele call-to-action per e-mail. Door teveel keuze te bieden, moet
je ontvanger nadenken “op welke zal ik nou klikken”. In plaats dat hij
meteen klikt op die ene call-to-action. Door een call-to-action te
gebruiken, maak je het ook voor jezelf duidelijk waarvoor die e-mail
dient.

Extra tip: Maak je gebruik van een hyperlink als call-to-action en
gebruik je marketingsoftware om de resultaten van e-mail te monitoren?
Schrijf je hyperlinks dan niet volledig uit! Waarom niet? Omdat software
je hyperlinks coderen. Daardoor komt je uitgeschreven hyperlink niet
overeen met de hyperlink die erachter zit. En dat kan een hogere
spamrating opleveren (zoals je ook in de afbeelding ziet).

Maak dus van: “Bekijk de aanbiedingen op
[www.mijnwebsite.nl](http://www.mijnwebsite.nl/)”

Het volgende: “Bekijk de aanbiedingen op onze website (en link onze
website naar de betreffende landingspagina).

4. Geen rekening houden met mobiele lezers
------------------------------------------

Waarschijnlijk de grootste fout die je vandaag de dag kan maken.
Tegenwoordig wordt tussen de 15 tot 65% van alle e-mails mobiel gelezen.
Zorg er dus voor dat je [responsive
design](http://www.marketingfacts.nl/berichten/responsive-design-je-e-mails-klaarstomen-voor-mobile)
toepast op jouw e-mails. Met andere woorden, geschikt voor ieder
apparaat (smartphone, tablet, laptop of desktop). Waar je daarbij zeker
op moet letten: mensen klikken met hun vingers! Zorg er dus voor dat je
in je design voor mobiele apparaten gebruik maakt van grote en
duidelijke call-to-actions. Irriteer je je ontvangers eenmaal met een
slechte mobiele e-mailbeleving, dan negeren ze misschien niet alleen je
e-mail een volgende keer maar creëert dit mogelijk ook een negatieve
indruk over je merk.

5. Afmeldingen negeren
----------------------

Afmeldingen voor je e-mails of nieuwsbrieven komen vaak voor. Maar neem
deze niet voor lief. Onderzoek ook waarom je ontvangers zich
uitschrijven voor je e-mails. Wie weet willen ze zich niet eens
uitschrijven, maar willen ze gewoon je e-mails minder vaak ontvangen. De
inzichten die je vergaart door ontvangers via een double opt-out te
vragen waarom ze zich uitschrijven, leiden vaak tot een verbetering van
je e-mailings en de kwaliteit van je verzendlijst. \
\
*Dit artikel is reeds verschenen op
[KarelGeenen.nl](http://www.karelgeenen.nl/18/e-mailmarketing-vijf-blunders-die-je-moet-voorkomen/).*
