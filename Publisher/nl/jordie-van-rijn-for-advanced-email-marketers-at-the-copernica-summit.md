Jordie van Rijn geeft op het Copernica Summit 2014 een [presentatie voor
gevorderde
e-mailmarketeers](https://www.copernica.com/nl/copernica-summit/sprekers-copernica-summit#jordievanrijn "Jordie van Rijn op het Copernica Summit").
Zelf is hij evenmin een onbekende in de wereld van e-mailmarketing. Zo
schreef hij onder meer het boek [E-mailmarketing in 60
minuten](http://www.bit.ly/zieemail60) en is hij oprichter van
[Emailvendorselection.com](http://emailvendorselection.com). Als
onafhankelijk adviseur helpt hij merken verder bij het verbeteren van
hun e-mailstrategie. In Nederland doet hij dat onder andere voor
Unilever en de Bijenkorf.

Van Rijn zijn sessie op het [Copernica
Summit](https://www.copernica.com/nl/copernica-summit/copernica-summit)
vindt plaats in het Engels, en gaat over lessen die e-mailmarketeers
kunnen leren van bedrijven in het buitenland. ‘De meest succesvolle
internationale verzenders gebruiken het e-mailkanaal als een vliegwiel,’
stelt Van Rijn. ‘You have to burn before you earn and learn, zoals ze
zeggen. Wat vrij vertaald betekent dat je niet bang moet zijn om extra
te investeren zodat de resultaten er ook komen.’

Schaalbaarheid
--------------

‘Voor veel bedrijven zou het goed zijn eens met een frisse blik naar hun
e-mailmarketing te kijken. Gebrek aan een heldere strategie is een van
de meest voorkomende struikelblokken. Vaak is er wel nagedacht over een
strategie, maar is die lang niet zo effectief als zou moeten en niet
schaalbaar. Ik adviseer mensen altijd hun doel eens vijf keer zo hoog te
zetten als het nu is. Hoever komen ze dan met hun huidige strategie?’

![Jordie van Rijn](articlesblog/jordie-van-rijn.jpg)

‘Ook op andere vlakken kan het geen kwaad nog een kritisch naar de
e-mailstrategie te kijken. Neem het testen. Vaak zetten e-mailmarketeers
split-run-tests of andere A/B-tests in om de effectiviteit van een
mailing te verbeteren. Heel goed natuurlijk, maar dan moet je wel naar
de juiste criteria kijken,’ legt Van Rijn uit.

Blindstaren
-----------

‘Merken moeten zich niet blindstaren op opens. En al helemaal niet op
open-percentages om daar de e-mailings op te optimaliseren. Want zijn de
mails uiteindelijk een succes als veel mensen ze hebben geopend of wil
je dat je klanten producten kopen?’

‘Denk liever een stap verder,’ vervolgt Van Rijn. ‘Welke ontvangers
moeten de producten kopen? En welke producten? Heb je liever één grote
klant of drie kleine? Daar wordt te weinig aandacht aan besteed. Het
gevaar is dat je de email optimaliseert op populariteit, maar het
uiteindelijke doel mist.’

Consistente boodschap
---------------------

In zijn sessie op het [Copernica
Summit](https://www.copernica.com/nl/copernica-summit/copernica-summit)
gaat Van Rijn ook in op e-mailmarketing in combinatie met andere
kanalen. ‘Het is een algemeen misverstand om te denken dat je op alle
kanalen, bijvoorbeeld tv, social en e-mail, dezelfde boodschap moet
uitdragen. Wie heeft dat bedacht? Wat een onzin!’

‘Natuurlijk moet er een samenhang zijn,’ stelt hij, ‘maar verschillende
media vragen om verschillende boodschappen. Bij e-mail communiceert een
marketeer een-op-een met iemand en weet hij wie hij voor zich heeft.
Door gebruik te maken van de database kan hij aanbiedingen of content op
maat versturen. Berichten die aansluiten bij de behoefte van de
ontvanger. E-mail is een ideaal kanaal om conversie te behalen. Daar
moet de boodschap dus anders zijn.’

Wil om aan te pakken
--------------------

Van Rijn ziet vaak dat e-mailmarketeers zich een beetje ongemakkelijk
voelen als hij ze een spiegel voorhoudt met betrekking tot hun
strategie. ‘Dat is het meest interessante moment. Want tegelijkertijd
raken ze ook geïnspireerd. Dat zorgt voor verbetering. Op het Summit
laat ik daarom een framework zien, iets waar aanwezigen mee verder
kunnen. Maar e-mailmarketeers moeten ook willen aanpakken. Dat is
minstens zo belangrijk als de strategie.’
