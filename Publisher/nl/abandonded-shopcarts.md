Het e-mailen van sitebezoekers die hun winkelwagen hebben laten staan is
tot wel 20 keer effectiever dan reguliere e-mailcampagnes en levert
conversies op van 15 tot wel 50%, volgens testrapporten van grote
bedrijven en internationale marketingbureaus. Maar waar moet u opletten
bij het opzetten van zo’n ‘vergeten winkelwagen’ e-mailcampagne?

**Timing & Toon**\
Verstuurt u de e-mail zo snel mogelijk nadat de bezoeker uw website
verlaat of wacht u een weekje? Snel reageren kan het verschil maken
tussen een aankoop bij u of bij de concurrent. Maar tegelijk komt zo’n
directe reactie van uw kant erg gehaaid en verkoopgericht over,
misschien zelfs te opdringerig. U kunt relaties voor het hoofd stoten
die toch wel zouden zijn teruggekomen voor aankoop.

Als u na ongeveer een week e-mailt, dan kan uw bericht meer de vorm
aannemen van een ‘vriendelijke herinnering’. Verwacht u dat uw doelgroep
snel last heeft van een ‘Big Brother’-gevoel, dan is deze tactiek aan te
raden. Sla in de e-mail een servicegerichte toon aan en zie af van het
aanbieden van extra incentives.

**Extra korting**\
Extra korting of verkoopgerichte argumenten om toch tot aankoop over te
gaan, kunt u bij een snel getimede e-mailing wel toevoegen. Hou dan
alleen rekening met de contacten die toch al zouden zijn teruggekomen en
die nu profiteren van extra korting. Weegt dit (financieel) op tegen de
extra klanten die u wint? Als u zo’n korting altijd weggeeft, is er
natuurlijk ook een risico dat slimme shoppers altijd hun wagen gaan
achterlaten en uw e-mail afwachten. Pas een dergelijke tactiek daarom
alleen toe bij nieuwe relaties in uw database.

In een servicegerichte e-mail kunt u wel een subtiele stimulans
toevoegen door de timing aan te passen. Stuur de herinneringsmail
wanneer: \
- de winkelwagen bijna wordt verwijderd uit uw logs;\
- een product uit de winkelwagen bijna op is;\
- een product uit de winkelwagen duurder wordt/in de aanbieding komt.

**Toestemming**\
Voor deze marketingcampagne is het essentieel dat u weet wie u mailt en
dat u mág mailen. Zorg dat u al bij een van de eerste stappen in het
bestelproces contactgegevens opvraagt. Vraag hierbij direct opt-in voor
uw nieuwsbrief en andere mailings zodat u de bezoeker mag benaderen.
Zonder deze toestemming zou u eenmalig een herinneringsmail kunnen
sturen vanuit service-oogpunt, maar zeker geen commercieel ingestoken
‘kom alsnog bij ons kopen’-bericht en zeker geen herhaalde e-mails.

*Michael Linthorst**, algemeen directeur Copernica BV*

*Dit artikel verscheen eerder in Twinkle Magazine 4, 2010\
*
