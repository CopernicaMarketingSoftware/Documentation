Onlangs hebben we in alle stilte een nieuw onderdeel toegevoegd aan de
MarketingSuite. Het nieuwe onderdeel is te vinden achter de link
'Databases' in het side menu, en biedt gebruikers de mogelijkheid om de
databases (die de basis vormen van online marketing campagnes) te
beheren en bekijken.

Het nieuwe onderdeel wordt uiteindelijk de opvolger van het bestaande
onderdeel Profielen in de Publisher omgeving. Deze eerste release biedt
nog lang niet alle mogelijkheden van de Publisher, maar gunt je alvast
een aardige blik in de richting die we op gaan.

Net zoals in de Publisher kunnen gebruikers zelf (oneindig veel)
databases en selecties toevoegen en mogen zij helemaal zelf bepalen hoe
de database gestructureerd wordt. Wanneer je een database opent in de
MarketingSuite, krijg je eerst een overzicht van gegevens over deze
database, zoals het aantal profielen, informatie over mailings en
dergelijke. Het tabblad opties biedt verschillende basis instellingen
voor de database.

### Database structuur tool

Het meest in het oog springende is echter de nieuwe tool waarmee
gebruikers de structuur van een database bepalen. Bij het ontwerpen en
onwikkelen van deze tool hebben we getracht om het werkproces van de
gebruiker zo optimaal mogelijk te kunnen laten verlopen, en de structuur
visueel zo helder mogelijk weer te geven. Het achter elkaar aanmaken van
nieuwe databasevelden (dit kunnen er tientallen of meer zijn) kan nu in
een ruk, zonder de muis verder te hoeven aanraken.

![The Edit Database Structure
tool](//vicinity.picsrv.net/63334/MovieDatabaseSMALL.png)

### Database collecties

Net als in de Publisher omgeving, kunnen gebruikers hun database van
extra lagen voorzien door het toevoegen van databasecollecties. Dit is
met name interessant voor geavanceerde marketingcampagnes die een
ingewikkelde datastructuur vereisen.

Een collectie kan het beste worden gezien als een extra database die is
toegevoegd op profielniveau. Je kunt bijvoorbeeld een collectie
gebruiken om bij iedere gebruiker (of klant) informatie op te slaan over
aangekochte producten. Of -zoals de bovenstaande afbeelding illustreert-
een collectie 'UserReviews' om per gebruiker de door hem of haar
geschreven film-beoordelingen op te slaan.

Het aanmaken van collecties en de bijbehorende structuur bij een
database geschiedt via dezelfde databasestructuur tool.

### Dingen in het verschiet

Zoals aangegeven is het onderdeel Databases in volle ontwikkeling. In de
komende maanden zal een team (waaronder ondergetekende) zich bezig gaan
houden met de ontwikkeling van een tool waarmee gebruikers database
selecties kunnen bouwen. Selecties zijn actieve filters op de gegevens
in een database, bijvoorbeeld om hardbounces te filteren, of mailings te
kunnen versturen aan profielen op basis van hun aankoopgedrag, leeftijd
of de stand van de Orion ten opzichte van de maan.

Ook hierbij zullen we weer trachten het proces voor het aanmaken en
beheren van selecties zo makkelijk en snel mogelijk te maken, met behoud
van de flexibiliteit die gebruikers van Copernica gewend zijn. We hopen
dit nieuwe onderdeel ergens eind september te kunnen presenteren.

Meer goed nieuws. In de komende maanden zullen we ons ook gaan bezig
houden met de onwikkeling van de campaign management tool voor de
MarketingSuite, waarmee gebruikers straks hun campagnes volledig
geautomatiseerd kunnen laten verlopen. Ook zal er worden gewerkt aan het
gemakkelijker maken van het schrijven en toevoegen van
personalisatiecode.

Tot zover dit bericht. Nu eventjes op vakantie en dan ...

Groet,

Walter Greefkes
